EXPERIENCES
NOVVELLES
TOVCHANT
LE VVIDE,
Faites dans des Tuyaux, Syringues, Soufflets,
& Siphons de pluſieurs longueurs & figu¬
res: Auec diuerſes liqueurs, comme vif-
argent, eau, vin, huyle, air, &c.
Auec vn diſcours ſur le meſme ſujet.
Où eſt monſtré qu’vn vaiſſeau ſi grand qu’on le pourra
faire, peut eſtre rendu vuide de toutes les matieres
connuës en la nature, & qui tombent ſous les ſens.
Et quelle force eſt neceſſaire pour faire admettre ce vuide.
Dedié à Monſieur PASCAL Conſeiller du
Roy en ſes Conſeils d’Eſtat & Priué.
Par le ſieur B. P. ſon fils.
Le tout reduit en Abbregé, & donné par aduance d’vn
plus grand traicté ſur le meſme ſujet.
A PARIS, Chez Pierre MArcar, au Quay de
Geſvres, à l’Oyſeau de Paradis.
M. DC. XLVII. Auec Permißion.


AV LECTEVR.


ON cher Lecteur, Quelques conſide¬
rations m’empeſchans de donner à
preſent vn Traictéentier, où i’ay rap¬
porté quantité d’expetiences nouuelles que i'ay
faites touchant le vuide, & les conſequences que
i'enay tirées, i’ay voulu faire vn recit des prin¬
cipales dans cet abbregé; où vous verrez par auan¬
ce le deſſein de tout l’ouurage.


L’occaſion de ces experiẽces eſt telle. Il y a enui¬
ron quatre ans qu'en Italie on eſprouua qu'vn tuyau
de verre de quatre pieds, dont vn bout eſt ouuert, &
l'autre ſeellé hermetiquement, eſtant remply de vif-
argent, puis l'ouuerture bouchée auec le doigt ou au¬
trement, & le tuyau diſposé perpendiculairement à
l'horizon, l'ouuerture bouchée eſtant vers le bas, &
plongée deux ou trois doigts dans d’autre vif-argẽt
contenu en vn vaiſſeau moitié plein de vif-argent,
& l’autre moitié d’eau; ſi on des bouche l'ouuerture
demeurant touſiours enfoncée dans le vif-argent du
vaiſſeau, le vif-argent du tuyau deſcend en partie,
laiſſant au haut du tuyau vn eſpace vuide en appa¬
rence, le bas du meſme tuyau demeurant plein du
meſme vif-argent iuſques à vne certaine hauteur.
Et ſi on hauſſe vn peu le tuyau iuſques à ce que ſon ou¬
uerture qui trempoit auparauant dans le vif-


ã ij


argent du vaiſſeau, ſortant de ce vif argent;
arriue à la region de l'eau, le vif argent du tuyau
monte iuſques en haut, auec l'eau; & ces deux li¬
queurs ſe broüillent dans le tuyau: mais enfin tout
le vif-argent tombe, & le tuyau ſe trouue tout plein
d’eau.


Cette experience ayant eſté mandee de Rome
au RP Merſenne Minime à Paris, il la diuulga en
France en l’année 1644. non ſans l'admiration
de tous les ſçauans & curieux; par la communica¬
tion deſquels eſtant deuenuë fameuſe de toutes
parts, ie l’appris de Mr Petit Intendant des Forti¬
fications, & tres-verſé en toutes les belles letttes,
qui l’auoit appriſe du RP. Merſenne meſme.
Nous la fiſmes donc enſemble à Roüen ledit
ſieur Petit & moy, de la meſme ſorte qu’elle a¬
uoit eſté faite en Italie, & trouuaſmes de poinct
en poinct ce qui auoit eſté mandé de ce pays-lâ,
ſans y auoir pour lors rien remarqué de nouueau.


Depuis, faiſant reflexion en moi-meſme ſur les
conſequences de ces experiences, elle me confir¬
ma dans la penſée où i’auois touſiours eſté, que
le vuide n’eſtoit pas vne choſe impoſſible dans
la Nature, & qu’elle ne le fuyoit pas auec tant
d’horreur que pluſieurs ſe l’imaginent.


Ce qui m’obligeoit à cette penſee, eſtoit le peu
 de fondement que ie voyois à la maxime ſi re¬
ceuë, que la Nature ne ſouffre point le vuide; qui
n’eſt appuyee que ſur des experiences dont la


plus part ſont tres-fauſſes, quoy que tenuës pour
tres-conſtantes: & des autres, les vnes ſont
entierement eſloignees de contribuer à cet¬
te preuue, & montrent que la Nature abhorre la
trop grande plenitude, & non pas qu’elle fuit le
vuide: & les plus fauorables ne font voir autre
choſe, ſinon que la Nature a horreur pour le vui¬
de, ne montrans pas qu’elle ne le peut ſouffrir.


A la foibleſſe de ce principe, i’adiouſtois les
obſeruations que nous faiſons iournellemens de
la rarefaction & condenſation de l’air; qui com¬
me quelques vns ont eſprouué, ſe peut conden¬
ſer iuſques à la millieſme partie de la place qu’il
ſembloit occuper auparauant, & qui ſe rarefie ſi
fort, que ie trouuois comme neceſſaire, ou qu’il y
eut vn grand vuide entre ſes parties, ou qu’il y
eut penetration de dimenſions. Mais comme
tout le monde ne receuoit pas cela pour preuue,
ie creus que cette experience d’Italie eſtoit capa¬
ble de conuaincre ceux-la meſmes qui ſont les
plus preoccupez de l’impoſſibilité du vuide.


Neantmoins, la force de la preuention fit en¬
core trouuer des objections qui luy oſterent la
croyance qu’elle meritoit. Les vns dirent que
le haut de la ſarbatane eſtoit plein des eſprits du
Mercure: d’autres, d’vn grain d’air imperceptible
rarefié: d’autres, d’vne matiere qui ne ſubſiſtoit
que dans leur imagination: & tous conſpirans à
bannir le vuide, exercerent à l’enui cette puiſ¬


ſance de l’eſprit qu’on nomme Subtilité dans
les Eſcoles: & qui pour ſolution des difficultez
veritables, ne donne que des vaines paroles
ſans fondement. Ie me reſolus donc de faire des
experiences ſi conuainquantes, qu’elles fuſſent à
l'eſpreuue de toutes les objections qu’on y pour¬
roit faire: & i’en fis au commencement de cette
année vn grand nombre, dont il y en a qui ont
quelque rapport auec celle d’Italie: & d’autres
qui en ſont entierement eſloignées, & n’ont rien,
de commun auec elle: & elles ont eſté ſi exa¬
ctes & ſi heureuſes, que i’ay montré par leur mo¬
yen, qu'vn vaiſſeau ſi grãd qu’on le pourra faire,
peut eſtre rendu vuide de toutes les matieres qui
tombent ſous les ſens, & qui ſont connuës dans
la Nature: & quelle force eſt neceſſaire pour faire
admettre ce vuide. C’eſt auſſi par là que i'ay
eſprouué la hauteur neceſſaire à vn ſiphon, pour
faire l'effet qu’on en attend; apres laquelle hau¬
teur limitée, il n’agit plus: contre l’opinion ſi vni¬
uerſellement receuë dans le monde dutant tant
de ſiecles: comme auſſi le peu de force neceſſai¬
re pour attirer le piſton d’vne ſyringue, ſans qu’il
y ſuccede aucune matiere: & beaucoup d’autres
choſes que vous verrez dans l’ouurage entier:
dans lequel i’ay deſſein de montrer quelle force
la Nature employe pour eſuiter le vuide: & qu'el¬
le l’admet & le ſouffre effectiuement dans vn
grand eſpace, que l’on rend facilement vuide de


toutes les matieres qui tombent ſous les ſens.
C’eſt pourquoy i’ay diuiſé le Traicté entier en
deux Parties, dont la premiere comprend le re¬
cit au long de toutes mes experiences auec les fi¬
gures, & vne recapitulation de ce qui s’y voit, di¬
uiſee en pluſieurs maximes. Et la ſeconde, les con¬
ſequences que i'en ay tirees, diuiſees en pluſieurs
propoſitions: où i’ay montré que l'eſpace vuide
en apparence, qui a paru dans les experiences,
eſt vuide en effet de toutes les matieres qui tom¬
bent ſous les ſens, & qui ſont connuës dans la
Nature: Et dans la cõcluſion, ie donne mon ſen¬
timent ſur le ſuiet du vuide, & reſpons aux obje¬
ctions qu’on y peut faire. Ainſi, ie me contente
de montrer vn grand eſpace vuide, & laiſſe à des
perſonnes ſçauantes & curieuſes à eſprouuer ce
qui ſe fait dans vn tel eſpace: comme ſi les ani¬
maux y viuent: ſi le verre en diminuë ſa refra¬
ction: & tout ce qu’on y peut faire, n’en faiſant
nulle mention dans ce Traicté, dont i’ay iugé à
propos de vous donner cet Abbregé par auance:
Parce qu’ayant fait ces experiences auec beau¬
coup de frais, de peine & de temps; i’ay craint
qu'vn autre qui n’y auroit employé le temps, l’ar¬
gent, ny la peine, me preuenant, donnat au pu¬
blic des choſes qu’il n’auroit pas veuës, & leſ¬
quelles par conſequent, il ne pourroit pas rappor¬
ter auec l’exacteté & l’ordre neceſſaire pour les
déduire comme il faut; n’y ayant perſonne qui


ait eu des tuyaux & des ſiphons de la longueur
des miens; & peu qui vouluſſent ſe donner la pei¬
ne neceſſaire pour en auoir.


Et comme les honneſtes gens ioignent à l'in¬
clination generale qu’ont tous les hommes de ſe
maintenir dans leurs iuſtes poſſeſſions, celle de
refuſer l’honneur qui ne leur eſt pas deu; vous
approuuerez ſans doute, que ie me defende éga¬
lement, & de ceux qui voudroient m’oſter quel¬
ques-vnes des experiences que ie vous donne
icy, & que ie vous promets dans le Traicté en¬
tier, puis qu’elles ſont de mon inuention: Et de
ceux qui m’attribuëroient celle d’Italie donc ie
vous ay parlé, puis qu’elle n’en eſt pas. Car en¬
core que ie l’aye faite en plus de façons qu’aucun
autre, & auec des tuyaux de douze & meſme de
quinze pieds de long: neantmoins ie n’en par¬
leray pas ſeulement dans ces eſcrits: parce que
ie n’en ſuis pas l’Iinventeur: n’ayant deſſein de
donner que celles qui me ſont particulieres, &
de mon propre genie.


ABBREGE'


1


ABBREGE' DE LA


premiere partie, dans la¬
quelle ſont rapportées les
Experiences.


EXPERIENCES.


NE ſyringue de
verre auec vn pi¬
ſton bien iuſte,
plongée entiere¬
ment dans l’eau, & dont on
bouche l’ouuerture auec le
doigt en ſorte qu’il touche au
bas du piſton, mettant pour
cet effect, la main & le bras


B


2


dans l’eau: on n’a beſoin que
d’vne force mediocre pour le
retirer & faire qu’il ſe deſ-vniſ¬
ſe du doigt, ſans que l’eau y
tre en aucune façon: (ce
que les Philoſophes ont creu
ne ſe pouuoir faire auec aucu¬
ne force finie) & ainſi le doigt
ſe ſent fortement attiré &
auec douleur; & le piſton laiſ¬
ſe vn eſpace vuide en appa¬
rence, & où il ne paroiſt qu’au¬
cun corps ait peu ſucceder;
puis qu’il eſt tout entou¬
ré d’eau qui n’a peu y auoir
d’accez, l’ouuerture en eſtant
bouchée, & ſi on tire le piſton
dauantage, l’eſpace vuide en
apparence deuient plus grand;


3
mais le doigt ne ſent pas plus
d’attraction. Et ſi on le tire
preſque tout entier hors de
l’eau, en ſorte qu’il n’y reſte
que ſon ouuerture & le doigt
qui la bouche: lors, oſtant le
doigt, l’eau, contre ſa nature,
monte auecque violence, &
remplit entierement tout l’eſ¬
pace que le piſton auoit laiſ¬
ſé.


2. Vn ſouflet bien fermé de
tous coſtés fait le meſme effet,


auec vne pareille preparation:
contre le ſentiment des meſ¬
mes Philoſophes.


3. Vn tuyau de verre de qua¬
rante-ſix pieds, dont vn
bout eſt ouuert, & l'autre ſeel¬


A ij


4


lé hermetiquement, eſtant
remply d’eau, ou pluſtoſt de
vin bien rouge, pour eſtre
plus viſible, puis bouché, &
eſleué en cet eſtat, & porté
perpendiculairement à l’ho¬
riſon, l’ouuerture bouchée en
bas, dans vn vaiſſeau plein
d’eau, & enfoncé dedans en¬
uiron d’vn pied: ſi l’on deſ¬
bouche l’ouuerture, le vin du
tuyau deſcend iuſques à vne
certaine hauteur, qui eſt en¬
uiron de trente-deux pieds
depuis la ſurface de l'eau du
vaiſſeau, & ſe vuide & ſe meſ¬
le parmy l’eau du vaiſſeau qu’il
teint inſenſiblement, & ſe
des-vniſſant d’auec le haut du


5


verre, laiſſe vn eſpace d’enui¬
ron treize pieds vuide en ap¬
parence; où de meſme, il ne
paroiſt qu’aucun corps ait peu
ſucceder: Et ſi on incline le
tuyau; comme alors la hau¬
teur du vin du tuyau deuient
moindre par cette inclina¬
tion, le vin remonte, iuſques
à ce qu’il vienne à la hauteur
de trente-deux pieds: & en¬
fin, ſi on l’incline iuſques à la
hauteur de trente-deux pieds,
il ſe remplit entierement, en
reſucçant ainſi autant d’eau
qu’il auoit rejetté de vin: ſi
bien qu’on le void plein de vin
depuis le haut iuſques à treize
pieds prez du bas, & remply


A iij


6


d’eau teinte inſenſiblement
dans les treize pieds inferieurs
qui reſtent.


4. Vn ſiphon ſcaléne, dont
la plus longue iambe eſt de
cinquante pieds, & la plus
courte de quarante-cinq, e¬
ſtant remply d’eau, & les deux
ouuertures bouchées eſtans
miſes dans deux vaiſſeaux
pleins d’eau, & enfoncées en¬
uiron d’vn pied, en ſorte que
le ſiphon ſoit perpendiculaire
à l’horiſon, & que la ſurface
de l’eau d’vn vaiſſeau ſoit plus
haute que la ſurface de l’autre,
de cinq pieds: ſi l’on desbou¬
che les deux ouuertures le ſi¬
phon eſtant en cet eſtat, la


7


plus longue iambe n’attire
point l’eau de la plus cour¬
te, ny par conſequent celle du
vaiſſeau où elle eſt: contre le
ſentiment de tous les Philoſo¬
phes & artiſans: mais l’eau de¬
ſcend de toutes les deux iam¬
bes dans les deux vaiſſeaux,
iuſques à la meſme hauteur
que dans le tuyau precedent,
en comptant la hauteur de¬
puis la ſurface de l’eau de cha¬
cun des vaiſſeaux; Mais ayant
incliné le ſiphon au deſſous
de la hauteur d’enuiron tren¬
te-& vn pieds, la plus longue
iambe attire l’eau qui eſt dans
le vaiſſeau de la plus courte;
& quand on le rehauſſe au


A iiij


8


deſſus de cette hauteur, ce¬
la ceſſe, & tous les deux
coſtés deſgorgẽt, chacun dans
ſon vaiſſeau; Et quand on le
rabaiſſe, l’eau de la plus lon¬
gue iambe atire l’eau de la plus
courte comme auparauant.


5. Si l’on met vne corde de
prez de quinze pieds, auec vn
fil attaché au bout, (laquelle
on laiſſe long-temps dans
l’eau afin que s’imbibant peu
à peu, l’air qui pourroit y eſtre
enclos en ſorte) dans vn tuy au
de quinze pieds ſeellé par vn
bout comme deſſus, & rem¬
ply d’eau; De façon qu’il n’y
ait hors du tuyau que le fil at¬
taché à la corde, afin de l’en


9


tirer; Et l’ouuerture ayant eſté
miſe dans du vif argent: quand
on tire la corde peu à peu, le
vif argẽt monte à proportion,
iuſques à ce que la hauteur
du vif argent, iointe à la
quatorzieſme partie de la hau¬
teur qui reſte d’eau, ſoit de
deux pieds trois pouces: car
apres, quand on tire la corde,
l’eau quitte le haut du verre,
& laiſſe vn eſpace vuide en
apparence, qui deuient d’au¬
tant plus grand, que l’on tire
la corde dauantage: Que ſi on
incline le tuyau, le vif argent
du vaiſſeau y r’entre en ſorte
que ſi on l’incline aſſez, il ſe
trouue tout plein de vif argent


10


& d’eau qui frappe le haut
du tuyau auecque violence,
faiſant le meſme bruit & le
meſme eſclat que s’il caſſoit
le verre, qui court riſque de
ſe caſſer en effect: Et pour
oſter le ſoubçon de l'air que
l’on pourroit dire eſtre de¬
meuré dans la corde, on faict
la meſme experience, auec
quantité de petits Cylindres
de bois, attachez les vns aux
autres auec du fil de laton.


6. Vne ſyringue auec vn pi¬
ſton parfaitement iuſte, e¬
ſtant miſe dans le vif argent,
en ſorte que ſon ouuerture y
ſoit enfoncée pour le moins
d’vn pouce, & que le reſte de


11


la ſyringue ſoit eſleué perpen¬
diculairement au dehors: ſi
l’on retire le piſton, la ſyrin¬
gue demeurant en cét eſtat; le
vif argẽt entrãt par l’ouuertu¬
re de la ſyringue, monte & de¬
meure vny au piſton iuſques à
ce qu’il ſoit eſleué dãs la ſyrin¬
gue deux pieds trois pouces;
Mais apres cette hauteur, ſi
l’on retire dauãtage le piſton, il
n’attire pas le vif argent plus
haut, qui demeurant touſiours
à cette hauteur de deux pieds
trois pouces, quitte le piſton:
de ſorte qu’il ſe faict vn eſpa¬
ce vuide en apparence, qui
deuient d’autant plus grand
que l’on tire le piſton dauan¬


12


tage: Il eſt vray-ſemblable que
la meſme choſe arriue dans vne
pompe par aſpiration; & que
l'eau n'y monte que iuſques à la
hauteur de trente & vn pieds,
qui reſpond à celle de deux pieds
trois pouces de vif argent. Et
ce qui eſt plus remarquable,
c’eſt que la ſyringue pezée en
cet eſtat ſans la retirer du vif
argent ny la bouger en aucu¬
ne façon, peze autant (quoy
que l’eſpace vuide en apparen¬
ce, ſoit ſi petit que l’on vou¬
dra) que quand, en retirant le
piſton dauantage, on le fait ſi
grand qu’on voudra: & qu’el¬
le peze touſiours autant que
le corps de la ſyringue auec le


13


vif argent qu’elle contient de
la hauteur de deux pieds trois
poulces, ſans qu’il y ait enco¬
re aucun eſpace vuide en ap¬
parence: c’eſt à dire, lors que
le piſton n’a pas encore quitté
le vif argent de la ſyringue,
mais qu’il eſt preſt à s’en des¬
vnir; ſi l’on le tire tant ſoit peu.
De ſorte que l'eſpace vuide en
apparence, quoy que tous les
corps qui l’enuironnent ten¬
dent à le remplir, n’apporte
aucun changement à ſon
poids: & que quelque diffe¬
rence de grandeur qu’il y ait
entre ces eſpaces, il n’y en a
aucune entre les poids.


7. Ayant remply vn ſiphon


14
de vif argent, dont la plus lon¬
gue iambe a dix pieds, & l’au¬
tre neuf & demy, & mis les
deux ouuertures dans deux
vaiſſeaux de vif argent, en¬
foncées enuiron d’vn poulce
chacune, en ſorte que la ſurfa¬
ce du vif argent de l’vn ſoit
plus haute de demy pied que
la ſurface du vif argent de l’au¬
tre; quand le ſyphon eſt perpẽ¬
diculaire, la plus lõgue iambe
n’attire pas le vif-argent de la
plus courte: mais le vif-argent
ſe rompãt par le haut, deſcend
dans chacune des iambes, &
regorge dans les vaiſſeaux, &
tombe iuſques à la hauteur
ordinaire de deux pieds trois


15


poulces, depuis la ſurface du
vif argent de chaque vaiſſeau;
que ſi on incline le ſiphon, le
vif argent des vaiſſeaux re¬
monte dans les iambes, les
remplit, & commence de
couler de la iambe la plus
courte dans la plus longue, &
ainſi vuide ſon vaiſseau: car
cette inclination dans les
tuyaux où eſt ce vuide appa¬
rent, lorsqu’ils ſont dans quel¬
que liqueur, attire toûjours les
liqueurs des vaiſſeaux, ſi les
ouuertures des tuyaux ne ſont
point bouchées, ou attire le
doigt, s’il bouche ces ouuer¬
tures.


8. Le meſme ſiphon eſtant


16


remply d’eau entierement, &
en ſuite d’vne corde, comme
cy-deſſus, les deux ouuertures
eſtans auſſi miſes dans les deux
meſmes vaiſſeaux de vif argẽt,
quand on tire la corde par vne
de ces ouuertures, le vif argent
monte des vaiſſeaux dans tou¬
tes les deux iambes: en ſorte
que la quatorzieſme partie de
la hauteur de l’eau d’vne iam¬
be, auec la hauteur du vif argẽt
qui y eſt monté, eſt egale à la
quatorzieſme partie de la hau¬
teur de l’eau de l’autre, iointe
à la hauteur du vif argent qui
y eſt monté; ce qui arriuera
tant que cette quatorzieſme
partie de la hauteur de l’eau,


iointe


17
iointe à la hauteur du vif ar¬
gent dans chaque iambe, ſoit
de la hauteur de deux pieds
trois poulces: car apres, l'eau
ſe diuiſera par le haut, &
il s’y trouuera vn vuide appa¬


rent.


B


18


Deſquelles experiences, & de
pluſieurs, autres rapportées
dans le Liure entier, où ſe voyent
des tuyaux de toutes longueurs
groſſeurs, & figurés, char¬
gez de differentes liqueurs, en¬
foncées diuerſement dans des
liqueurs differentes, transpor¬
tées des vnes dans les autres,
pezées en pluſieurs façons, &
ou ſont remarquées les attra¬
ctions differentes que reſſent le
doigt qui houſche les tuyaux où
eſt le vuide apparent; on déduit
manifeſtement ces maximes.


19


MAXIMES.


1. QVe tous les corps ont
repugnance à ſe ſepa¬
rer l’vn de l’autre, & admet¬
tre ce vuide apparent dans
leur interualle: c’eſt à dire, que
la Nature abhorre ce vuide
apparent.


2. Que cette horreur où
cette repugnance qu’ont tous
les corps n’eſt pas plus gran¬
de pour admettre vn grand
vuide apparent qu’vn petit:
c’eſt à dire, à s’eſloigner d’vn
grand interualle que d’vn pe¬


tit.


B ij


20


3. Que la force de cette hor¬
reur eſt limitée, & pareille à
celle auec laquelle de l’eau
d’vne certaine hauteur qui eſt
enuiron de trente & vn pieds,
tend à couler en bas.


4. Que les corps qui bornent
ce vuide apparent, ont incli¬
nation à le remplir.


5. Que cette inclination n'eſt


pas plus forte pour remplir vn
grand vuide apparent, qu’vn
petit.


6. Que la force de cette in¬
clination eſt limitée, & touſ¬
jours pareille à celle auec la¬
quelle de l’eau d’vne certaine
hauteur, qui eſt enuiron de
trente & vn pied, tend à cou¬


21


ler en bas.


7. Qu'vne force plus grande
de ſi peu que l’on voudra, que
celle auec laquelle l'eau de la
hauteur de trente & vn pieds,
tend à couler en bas, ſuffit
pour faire admettre ce vuide
apparent, & meſme ſi grãd que
l'on voudra, c’eſt à dire, pour
faire des-vnir les corps d’vn
ſi grand interualle que l’on
voudra, pourueu qu’il n’y ait
point d’autre obſtacle à leur
ſeparation ny à leur eſloigne¬
ment, que l’horreur que la Na¬
ture a pour ce vuide apparent.


B iij


22


ABBREGE’ DE LA


deuxieſme Partie, dans la¬
quelle ſont rapportées les con¬
ſequences de ces Experiences
touchant la matiere qui peut
remplir cet eſpace vuide en ap¬
parence, diuiſée en pluſieurs
propoſitions, auec leurs de¬
monſtrations.


PROPOSITIONS.


VE l’eſpace vui¬
de en apparence
n'eſt pas remply
de l’air exterieur
qui enuironne le tuyau, &


23


qu’il n’y eſt point entré par les
pores du verre.


2. Qu'il n'eſt pas plein de
l’air que quelques Philoſo¬
phes diſent eſtre enfermé dans
les pores de tous les corps, qui
ſe trouueroit par ce moyen, au
dedans de la liqueur qui rem¬
plit les tuyaux.


3. Qu’il n’eſt pas plein de l’air
que quelques-vns eſtiment
eſtre entre le tuyau, & la li¬
queur qui le remplit, & enfer¬
me dans les interſtices ou ato¬
mes des corpuſcules qui com¬
poſent ces liqueurs.


4. Qu'il n'eſt pas plein d’vn
grain d’air imperceptible, reſté
par hazard entre la liqueur &


B iiij


24
le verre, ou porté par le doigt
qui le bouche, ou entré par
quelqu’autre façon, qui ſe ra¬
refieroit extraordinairement;
& que quelques vns ſouſtien¬
droient ſe pouuoir rarefier aſ¬
ſez pour remplir tout le mon¬
de, pluſtoſt que d'admettre
du vuide.


5. Qu'il n'eſt pas plein d’vne
petite portion du vif argent
ou de l’eau, qui eſtant tirée
d’vn coſté par les parois du ver¬
re, & de l'autre par la force de
la liqueur, ſe rarefie & ſe con¬
uertit en vapeurs; en ſorte que
cette attraction reciproque
faſſe le meſme effet que la cha¬
leur qui conuertit ces liqueurs


25


en vapeur, & les rend volatil¬
les.


6. Qu'il n'eſt pas plein des
eſprits de la liqueur qui rem¬
plit le tuyau.


7. Qu'il n'eſt pas plein d’vn
air plus ſubtil meſlé parmy
l’air exterieur, qui en eſtant
deſtaché & entré par les pores
du verre, tendroit touſiours à
y retourner, ou y ſeroit ſans
ceſſe attiré.


8. Que l'eſpace vuide en ap¬
parence, n’eſt remply d’aucu¬
ne des matieres qui ſont con¬
nuës dans la Nature, & qui
tombent ſous ancun des
ſens.


26


ABBREGE' DE LA
Concluſion, dans laquelle
ie donne mon ſenti¬
ment.


APres auoir demonſtré
qu'aucunes des matieres
qui tombent ſous nos ſens,
& dont nous auons connoiſſance,
ne rempliſſent cet eſpace vuide
en apparence. Mon ſentiment
ſera, iuſques à ce qu'on m'aye
montré l'exiſtance de quelque
matiere qui le rempliſſe, qu'il eſt
veritablement vuide, & deſti¬
tué de toute matiere.


C'eſt pourquoy ie diray du


27


vuide veritable, ce que i'ay
montré du vuide apparent, &
ie tiendray pour vrayes les Ma¬
ximes poſées cy-deſſus, & enon¬
cées du vuide abſolu comme elles
l’ont eſté de l’apparent, ſçauoir
en cette ſorte


MAXIMES.


1. QVe tous les corps ont
repugnance à ſe ſepa¬
rer l’vn de l'autre, & admettre
du vuide dans leur interualle;
c’eſt à dire, que la Nature ab¬
horre le vuide.


2. Que cette horreur ou re¬
pugnance qu’ont tous les
corps, n'eſt pas plus grande
pour admettre vn grand vui¬


28


de, qu’vn petit: c’eſt à dire,
pour s’eſloigner d’vn grand
interualle que d’vn petit.


3. Que la force de cette hor¬
reur eſt limitée, & pareille à
celle auec laquelle de l’eau
d’vne certaine hauteur, qui eſt
à peu prés de trente & vn pied,
tend à couler en bas.


4. Que les corps qui bornent
ce vuide, ont inclination à le
remplir.


5. Que cette inclination n'eſt
pas plus forte pour remplir vn
grand vuide, qu'vn petit.


6. Que la force de cette incli¬
nation eſt limitée & touſiours
égale à celle auec laquelle l’eau
d’vne certaine hauteur, qui


29


eſt enuiron de trente & vn
pied, tend à couler en bas.


7. Qu'vne force plus grande
de ſi peu que l’on voudra, que
celle auec laquelle l’eau de la
hauteur de trente & vn pied
tend à couler en bas, ſuffit
pour faire admette du vuide,
& meſme ſi grand que l’on
voudra; c’eſt à dire, à faire des¬
vnir les corps d’vn ſi grand in¬
terualle que l’on voudra: pour¬
ueu qu’il n’y ait point d’autre
obſtacle à leur ſeparation ny
à leur eſloignement que l’hor¬
reur que la Nature a pour le
vuide.


30


EN SVITE IE RES¬
pons aux objections qu’on y
peut faire, dont voicy les
principales.


OBIECTIONS.


1. QVe cette propoſtion,
qu’vn eſpace eſt vui¬
dé, repugne au ſens com¬
mun.


2. Que cette propoſition, que
la Nature abhorre le vuide, &
neantmoins l’admet, l'accuſe
d’impuiſſance, ou implique
contradiction.


3. Que pluſieurs experien¬
ces, & meſmes iournalieres,


31


montrent que là Nature ne
peut ſouffrir de vuide.


4. Qu’vne matiere imperce¬
ptible, inoüye & incognuë à
tous les ſens, remplit cet eſ¬
pace.


5. Que la lumiere eſtant vn
accident, ou vne ſubſtance; il
n'eſt pas poſſible qu'elle ſe
ſouſtienne dans le vuide,
ſi elle eſt vn accident; &
qu'elle remplit l'eſpace vuide
en apparence, ſi elle eſt vne
ſubſtance.


FIN.


Permißion.


IL eſt permis au ſieur PASCAL de faire
imprimer vn Liuret intitulé, Expe¬
riences nouuelles touchant le vuide, &c.
Faict à Paris ce 8. Octobre 1647.


DAVBRAY.


