INTRODVCTION


A LA


VIE DEVOTE.


ORAISON


DEDICATOIRE.


DOVX IESVS, mon


Seigneur, mon Sauueur,
& mon Dieu, me voicy
proſterné deuant voſtre
Maieſté, vouant & conſacrant cét é¬
crit à voſtre gloire: animez, les paroles
qui y ſont de voſtre benediction, à ce
que les ames pour leſquelles ie l'ay fait,
en puiſſent receuoir les inſpirations ſa¬
crées que ie leur deſire, & particulie¬


rement celle d'implorer ſur moy voſtre


ẽ


immenſe miſericorde, afin que mon¬
trant aux autres le chemin de la deuo¬
tion en ce monde, ie ne ſois pas reprou¬
ué & confondu eternellement en l'au¬
tre: ains qu'auec eux ie chante à ia¬
mais pour cantique de triomphe, le mot
que de tout mon cœur ie prononce,
en témoignage de fidelité parmy les
hazards de cette vie mortelle VIVE
IESVS, VIVE IESVS. Ouy, Seigneur
IESVS, viuez & regnez en nos
cœurs es ſiecles des ſiecles. Ainſi ſoit-il.


1


PREMIERE PARTIE


DE L’INTRODVCTION,


CONTENANT LES AVIS ET EXERCICES
requis pour conduire l’Ame dés ſon premier
deſir de la vie deuote, iuſques à vne entiere
reſolution de l’embraſſer.


Deſcription de la vraye deuotion.


CHAPITRE I.


OVS aſpirez à la deuotion,
tres-chere Philothée, parce
qu’eſtant Chreſtienne, vous
ſçauez que c’eſt vne vertu ex¬
tremement agreable à la diui¬
ne Maieſté. Mais dautant que
les petites fautes, que l’on commet au commen¬
cement de quelque affaire, s’agrandiſſent infi¬
niment au progrez, & ſont preſque irrepara¬
bles à la fin; il faut auant toutes choſes que vous


A


2 INTRODVCTION


ſçachiez que c’eſt que la vertu de deuotion: car
dautant qu’il n’y en a qu'vne vraye, & qu’il y
en a vne grande quantité de fauſſes & vaines, ſi
vous ne cognoiſſez quelle eſt la vraye, vous
pourriez vous tromper, & vous amuſer à ſui¬
ure quelque deuotion impertinente & ſuperſti¬
tieuſe.


Arelius peignoit toutes les faces des images
qu’il faiſoit, à l’air & reſſemblance des femmes
qu’il aymoit: & chacun peint la deuotion ſelon
ſa paſſion & fantaiſie. Celuy qui eſt adonné au
ieuſne, ſe tiendra pour bien deuot, pourueu
qu’il ieuſne quoy que ſon cœur ſoit plein de
rancune, & n’oſant point tremper ſa langue de¬
dans le vin, ny meſme dans l’eau par ſobrieté,
ne ſe feindra point de la plonger dedans le ſang
du prochain, par la médiſance & calomnie. Vn
autre s’eſtimera deuot, parce qu’il dit vne gran¬
de multitude d’oraiſons tous les iours, quoy
qu’apres cela ſa langue ſe fonde en toutes paro¬
les faſcheuſes, arrogantes & iniurieuſes, parmy
ſes domeſtiques & voiſins. L’autre tire fort vo¬
lontiers l’aumoſne de ſa bourſe, pour la donner
aux pauures: mais il ne peut tirer la douceur de
ſon cœur, pour pardonner à ſes ennemis: l’au¬
tre pardonnera à ſes ennemis, mais tenir raiſon


A LA VIE DEVOTE. 3


à ſes creanciers, iamais qu’à viue force de iuſtice.
Tous ces gens là ſont vulgairement tenus pour
deuots, & ne le ſont pourtant nullement. Les
gens de Saul cherchoient Dauid en ſa maiſon:
Michol ayant mis vne ſtatuë dedans vn lict,
& l’ayant couuerte des habillemens de Dauid,
leur fit accroire que c’eſtoit Dauid meſme qui
dormoit malade. Ainſi beaucoup de perſonnes
ſe couurent de certaines actions exterieures ap¬
partenantes à la ſaincte deuotion: & le monde
croit que ce ſoient gens vrayement deuots &
ſpirituels: mais en verité ce ne ſont que des ſta¬
tuës & fantoſmes de deuotion.


La vraye & viuante deuotion, ô Philothée,
preſuppoſe l’amour de Dieu: ains elle n’eſt au¬
tre choſe qu’vn vray amour de Dieu: mais non
pas toutesfois vn amour tel quel: car en tant
que l’amour diuin embellit noſtre ame, il s’ap¬
pelle grace, nous rendant agreables à ſa diuine
Maieſté; en tant qu’il nous donne la force de
bien faire, il s’appelle charité: mais quand il eſt
paruenu iuſques au degré de perfection, au¬
quel il ne nous fait pas ſeulement bien faire,
mais nous fait operer ſoigneuſement, frequem¬
ment & promptement, alors il s’appelle deuo¬
tion. Les auſtruches ne volent iamais, les poules


A ij


4 INTRODVCTION


volent peſamment, toutesfois baſſement & ra¬
rement: mais les aigles, les colombes, les aron¬
delles volent ſouuent, viſtement & hautement:
ainſi les pecheurs ne volent point en Dieu, ains
font toutes leurs courſes en la terre, & pour la
terre: les gens de bien, qui n’ont pas encores
atteint la deuotion, volent en Dieu par leurs
bonnes actions, mais rarement, lentement &
peſamment: les perſonnes deuotes volent en
Dieu, frequemment, promptement & haute¬
ment. Bref la deuotion n’eſt autre choſe qu’vne
agilité & viuacité ſpirituelle, par le moyen de la¬
quelle la charité fait ſes actions en nous, ou nous
par elle promptement & affectionnément; &
comme il appartient à la charité de nous faire
generalement & vniuerſellement pratiquer tous
les commandemens de Dieu, il appartient auſſi
à la deuotion de les nous faire promptement &
diligemment. C’eſt pourquoy celuy qui n’obſer¬
ue tous les commandemens de Dieu, ne peut
eſtre eſtimé ny bon, ny deuot, puis que pour
eſtre bon, il faut auoir la charité, & pour eſtre
deuot, il faut auoir outre la charité, vne grande
viuacité & promptitude aux actions charitables.


Et d’autant que la deuotion giſt en certain
degré d’excellente charité, non ſeulement elle


A LA VIE DEVOTE. 5


nous rend prompts, actifs & diligens à l’obſer¬
uation de tous les commandemens de Dieu:
mais outre cela, elle nous prouoque à faire
promptement & affectionnément le plus de
bonnes œuures que nous pouuons, encores
qu’elles ne ſoient aucunement commandées,
ains ſeulement conſeillées ou inſpirées. Car tout
ainſi qu’vn homme qui eſt nouuellement guery
de quelque maladie, chemine autant qu’il luy
eſt neceſſaire, mais lentement & peſamment:
de meſme le pecheur eſtant guery de ſon iniqui¬
té, il chemine autant que Dieu luy commande,
peſamment neantmoins & lentement, iuſques
à tant qu’il ayt atteint la deuotion; car alors
comme vn homme bien ſain, non ſeulement il
chemine, mais il court & ſaute en la voye des
commandemens de Dieu, & de plus il paſſe &
court dans les ſentiers des conſeils & inſpira¬
tions celeſtes. En fin la charité & la deuotion ne
ſont non plus differentes l’vne de l’autre, que la
flamme l’eſt du feu, d’autant que la charité eſtant
vn feu ſpirituel, quand elle eſt fort enflammée,
elle ſ’appelle deuotion: ſi que la deuotion n’ad¬
iouſte rien au feu de la charité, ſinon la flamme,
qui rend la charité prompte, actiue & diligente,
non ſeulement a l’obſeruation des commande¬


A iij


6 INTRODVCTION


mens de Dieu, mais à l’exercice des conſeils &
inſpirations celeſtes.


Proprieté & excellence de la deuotion.


CHAPITRE II.


CEVX qui décourageoient les Iſraelites
d'aller en la terre de promiſſion, leur di¬
ſoient que c’eſtoit vn pais qui deuoroit les habi¬
tans, c’eſt a dire, que l’air eſtoit ſi malin, qu’on
n’y pouuoit viure longuement, & que recipro¬
quement les habitans eſtoient des gens ſi prodi¬
gieux, qu’ils mangeoient les autres hommes
comme des locuſtes. Ainſi le monde, ma chere
Philothée, diffame tant qu’il peut la ſaincte de¬
uotion, dépeignant les perſonnes deuotes auec
vn viſage faſcheux, triſte & chagrin: & publiant
que la deuotion donné des humeurs melancho¬
liques & inſupportables. Mais comme Ioſué &
Caleb proteſtoient que non ſeulement la terre
promiſe eſtoit bonne & belle, ains auſſi que la
poſſeſſion en ſeroit douce & agreable: de meſ¬
me le ſainct Eſprit par la bouche de tous les
Saincts, & noſtre Seigneur par la ſienne meſ¬
me, nous aſſeure que la vie deuote eſt vne vie
douce, heureuſe & amiable.


Le monde voit que les deuots ieuſnent,


A LA VIE DEVOTE. 7


prient & ſouffrent iniures, ſeruent les malades,
donnent aux pauures, veillent, contraignent
leur cholere, ſuffoquent & eſtouffent leurs paſ¬
ſions, ſe priuent des plaiſirs ſenſuels, & font tel¬
les & autres ſortes d’actions, leſquelles en elles
meſmes, & de leur propre ſubſtance & quali¬
té, ſont aſpres & rigoureuſes. Mais le monde
ne voit pas la deuotion interieure & cordiale,
laquelle rend toutes ces actions agreables, dou¬
ces & faciles. Regardez les abeilles ſur le thym,
elles y treuuent vn ſuc fort amer: mais en le ſuc¬
çant elles le conuertiſſent en miel, parce que tel¬
le eſt leur proprieté. O mondain! les ames deuo¬
tes treuuent beaucoup d’amertumes en leurs ex¬
ercices de mortification; il eſt vray: mais en les
faiſant elles les conuertiſſent en douceur & ſua¬
uité; les feux, les flammes, les rouës, les eſpées
ſembloient des fleurs & des parfums aux Mar¬
tyrs, par ce qu’ils eſtoient deuots. Que ſi la de¬
uotion peut donner de la douceur aux plus cru¬
els tourmens, & à la mort meſme; qu’eſt-ce qu'el¬
le fera pour les actions de la vertu? Le ſucre a¬
doucit les fruicts mal meurs, & corrige la crudi¬
té & nuiſance de ceux qui ſont bien meurs. Or
la deuotion eſt le vray ſucre ſpirituel, qui oſte
l’amertume aux mortifications, & la nuiſance


8 INTRODVCTION


aux pauures, & l’empreſſement aux riches, la de¬
ſolation à l’oppreſſé, & l’inſolence au fauoriſé, la
triſteſſe aux ſolitaires, & la diſſolution à celuy
qui eſt en compagnie: elle ſert de feu en Hiuer,
& de roſée en Eſté: elle ſçait abonder & ſouf¬
frir pauureté, elle rend également vtile l’hon¬
neur & le mépris: elle reçoit le plaiſir & la dou¬
leur auec vn cœur preſque touſiours ſemblable,
& nous remplit d’vne ſuauité merueilleuſe.


Contemplez l’eſchelle de Iacob, (car c'eſt le
vray portrait de la vie deuote) les deux coſtez
entre leſquels on monte, & auſquels les eſchel¬
lons ſe tiennent, repreſentent l’oraiſon, qui im¬
petre l’amour de Dieu, & les Sacremens, qui le
conferent: les eſchellons ne ſont autre choſe,
que les diuers degrez de charité, par leſquels
l’on va de vertu en vertu, ou deſcendant par l’a¬
ction au ſecours & ſupport du prochain, ou
montant par la contemplation en l’vnion amou¬
reuſe de Dieu. Or voyez, ie vous prie, ceux qui
ſont ſur l’eſchelle, ce ſont des hommes qui ont
des cœurs angeliques, ou des Anges qui ont
des corps humains. Ils ne ſont pas ieunes: mais
ils le ſemblent eſtre, parce qu’ils ſont pleins de
vigueur & agilité ſpirituelle. Ils ont des aiſles
pour voler, & s’élancent en Dieu par la ſaincte


oraiſon:


A LA VIE DEVOTE. 9


oraiſon: mais ils ont des pieds pour cheminer a¬
uec les hommes par vne ſaincte & amiable con¬
uerſation: leurs viſages ſont beaux & gays, dau¬
tant qu’ils reçoiuent toutes choſes auec douceur
& ſuauité: leurs iambes, leurs bras & leurs teſtes
ſont tout à deſcouuert, dautant que leurs pen¬
ſées, leurs affections & leurs actions n’ont au¬
cun deſſein, ny motif que de plaire à Dieu: le
reſte de leurs corps eſt couuert, mais d’vne belle
& legere robbe, par ce qu’ils vſent voirement de
ce monde & des choſes mondaines: mais d’vne
façon toute pure & ſincere, n’en prenant que
legerement ce qui eſt requis pour leur condi¬
tion, telles ſont les perſonnes deuotes. Croyez
moy, chere Philothée, la deuotion eſt la dou¬
ceur des douceurs, & la Royne des vertus, c'eſt
la perfection de la charité. Si la charité eſt vn
laict, la deuotion en eſt la creſme; ſi elle eſt vne
plante, la deuotion en eſt la fleur; ſi elle eſt vne
pierre precieuſe, la deuotion en eſt l’eſclat: ſi elle
eſt vne bauſme precieux, la deuotion en eſt l’o¬
deur, & l’odeur de ſuauité, qui conforte les hom¬
mes, & reſiouït les Anges.


B


10


INTRODVCTION


Que la deuotion eſt conuenable à toutes ſortes
de vacations & profeſſions.


CHAPITRE III.


DIEV commanda en la creation aux plantes
de porter leurs fruicts chacune ſelon ſon
genre, ainſi commande t’il aux Chreſtiens, qui
ſont les plantes viuantes de ſon Egliſe, qu’ils pro¬
duiſent des fruicts de deuotion, vn chacun ſelon
ſa qualité & vocation. La deuotion doit eſtre
differemment exercée par le Gentil-homme, par
l’artiſan, par le valet, par le Prince, par la vefue, par
la fille, par la mariée, & non ſeulement cela: mais
il faut accommoder la pratique de la deuotion
aux forces, aux affaires, & aux deuoirs de cha¬
que particulier. Ie vous prie, Philothée, ſeroit-il
à propos, que l’Eueſque vouluſt eſtre ſolitaire
comme les Chartreux? Et ſi les mariez ne vou¬
loient rien amaſſer non plus que les Capucins, ſi
l’artiſan eſtoit tout le iour à l’Egliſe comme le
Religieux, & le Religieux touſiours expoſé à
toutes ſortes de rencontres pour le ſeruice du
prochain, comme l’Eueſque; cette deuotion ne
ſeroit-elle pas ridicule, déreglée & inſupportable?
Cette faute neantmoins arriue bien ſouuent, &
le monde qui ne diſcerne pas, ou ne veut pas


11


A LA VIE DEVOTE.


diſcerner entre la deuotion & l’indiſcretion de
ceux qui penſent eſtre deuots, murmure & blaſ¬
me la deuotion, laquelle ne peut mais de ces
deſordres.


Non Philothée, la deuotion ne gaſte rien
quand elle eſt vraye, ains elle perfectionne tout:
& lors qu’elle ſe rend contraire à la legitime vo¬
cation de quelqu’vn, elle eſt ſans doute fauſſe.
L’abeille, dit Ariſtote, tire ſon miel des fleurs,
ſans les intereſſer, les laiſſant entieres & fraiſches,
comme elle les a trouuées; mais la vraye deuo¬
tion fait encore mieux: car non ſeulement elle
ne gaſte nulle ſorte de vocation ny d’affaires,
ains au contraire elle les orne & embellit. Tou¬
tes ſortes de pierreries iettées dedans le miel, en
deuiennent plus eſclattantes, chacune ſelon ſa
couleur; & chacun deuient plus agreable en ſa
vocation la conioignant à la deuotion: le ſoin
de la famille en eſt rendu paiſible, l’amour du
mary & de la femme plus ſincere, le ſeruice du
Prince plus fidele, & toutes ſortes d’occupations
plus ſuaues & amiables.


C’eſt vn erreur, ains vne hereſie, de vouloir
bannir la vie deuote de la compagnie des ſol¬
dats, de la boutique des artiſans, de la cour des
Princes, du meſnage des gens mariez. Il eſt


B ij


12


INTRODVCTION


vray, Philothée, que la deuotion purement
contemplatiue, monaſtique & religieuſe, ne
peut eſtre exercée en ces vacations là: mais auſſi
outre ces trois ſortes de deuotion, il y en a plu¬
ſieurs autres propres à perfectionner ceux qui
viuent és eſtats ſeculiers. Abraham, Iſaac, & Ia¬
cob, Dauid, Iob, Tobie, Sara, Rebecca, &
Iudith en font foy par l’ancien Teſtament: &
quant au nouueau, ſainct Ioſeph, Lydia, &
ſainct Creſpin furent parfaitement deuots en
leurs boutiques: ſaincte Anne, ſaincte Marthe,
ſaincte Monique, Aquila, Priſcilla en leurs mé¬
nages; Cornelius, ſainct Sebaſtien, ſainct Mau¬
rice parmy les armes: Conſtantin, Helene,
ſainct Louys, le B. Amé, ſainct Edoüard, en
leurs ſaincts thrones. Il eſt meſme arriué que
pluſieurs ont perdu la perfection en la ſolitude,
qui eſt neantmoins ſi deſirable pour la perfe¬
ction, & l’ont conſeruée parmy la multitude,
qui ſemble ſi peu fauorable à la perfection.
Loth, dit ſainct Gregoire, qui fut ſi chaſte en
la ville, ſe ſoüilla en la ſolitude: où que nous
ſoyons, nous pouuons & deuons aſpirer à la
vie parfaite.


A LA VIE DEVOTE. 13


De la neceſſité d'vn conducteur pour entrer, &
faire progrez en la deuotion.


CHAPITRE IV.


LE ieune Tobie commandé d’aller en Ra¬
gés; ie ne ſçay nullement le chemin, dit il:
va donc, replique le pere, & cherche quelque
homme qui te conduiſe. Ie vous en dis de meſ¬
me, ma Philothée, voulez vous à bon eſcient
vous acheminer à la deuotion? cherchez quel¬
que homme de bien qui vous guide & con¬
duiſe. C’eſt icy l’aduertiſſement des aduertiſſe¬
mens, quoy que vous cherchiez, dit le deuot
Auila, vous ne trouuerez iamais ſi aſſeurément
la volonté de Dieu, que par le chemin de cette
humble obeïſſance tant recommandée, & pra¬
tiquée par tous les anciens deuots. La bien-heu¬
reuſe mere Thereſe, voyant que madame Ca¬
therine de Cordoüe faiſoit de grandes peniten¬
ces, deſira fort de l’imiter en cela, contre l’ad¬
uis de ſon Confeſſeur, qui le luy defendoit,
auquel elle eſtoit tentée de ne point obeïr pour
ce regard. Et Dieu luy dit; ma fille, tu tiens vn
bon & aſſeuré chemin, vois tu la penitence
qu’elle fait? mais moy ie fais plus de cas de ton
obeïſſance: auſſi elle aimoit tant cette vertu,


B iij


14 INTRODVCTION


qu’outre l’obeïſſance quelle deuoit à ſes Supe¬
rieurs elle en voüa vne toute particuliere à vn
excellent homme s’obligeant de ſuiure ſa dire¬
ction & conduite, dont elle fut infiniment con¬
ſolée; comme apres, & deuant elle pluſieurs
bonnes ames, qui pour ſe mieux aſſuiettir à
Dieu, ont ſouſmis leur volonté à celle de ſes ſer¬
uiteurs: ce que ſaincte Catherine de Sienne
loüe infiniment en ſes dialogues. La deuote
Princeſſe ſaincte Elizabeth ſe ſouſmit auec vne
extréme obeïſſance au Docteur M. Conrad.
Et voicy l’vn des aduis que le grand ſainct
Louys fit à ſon fils auant que mourir: Confeſ¬
ſe toy ſouuent, élis vn Confeſſeur idoine, qui
ſoit preud’homme, & qui te puiſſe ſeurement
enſeigner à faire les choſes qui te ſont neceſſai¬
res.


L’amy fidelle, dit l’Eſcriture ſaincte, eſt vne
forte protection: celuy qui l’a trouué, a trouué
vn threſor. L’amy fidelle eſt vn medicament de
vie, & d’immortalité: ceux qui craignent Dieu
le treuuent. Ces diuines paroles regardent prin¬
cipalement l’immortalité, comme vous voyez,
pour laquelle il faut ſur toutes choſes auoir cét
amy fidelle, qui garde nos actions par ſes aduis
& conſeils, & par ce moyen nous garentir des


A LA VIE DEVOTE. 15


embuſches & tromperies du malin: il nous ſera
comme vn threſor de ſapience en nos afflictions,
triſteſſes & cheutes: il nous ſeruira de medica¬
ment, pour alleger & conſoler nos cœurs és ma¬
ladies ſpirituelles: il nous gardera du mal, & ren¬
dra noſtre bien meilleur, & quand il nous arri¬
uera quelque infirmité, il empeſchera qu’elle ne
ſoit pas à la mort, car il nous en releuera.


Mais qui trouuera cet amy? le Sage reſpond,
ceux qui craignent Dieu, c’eſt à dire les hum¬
bles, qui deſirent fort leur aduancement ſpiri¬
tuel. Puis qu’il vous importe tant, Philothée,
d’aller auec vne bonne guide en ce ſainct voyage
de deuotion, priez Dieu auec vne grande in¬
ſtance, qu’il vous en fourniſſe d’vne qui ſoit ſe¬
lon ſon cœur: & ne doutez point, car quand il
deuroit enuoyer vn Ange du ciel, comme il fit
au ieune Tobie, il vous en donnera vne bonne
& fidele.


Or ce doit touſiours eſtre vn Ange pour vous,
c’eſt à dire, quand vous l’aurez trouuée, ne la
conſiderez pas comme vn ſimple homme, & ne
vous confiez point en icelle, ny en ſon ſçauoir
humain, mais en Dieu, lequel vous fauoriſera,
& parlera par l'entremiſe de cet homme, met¬
tant dedans le cœur & dedans la bouche d’ice¬


16 INTRODVCTION


luy, ce qui ſera requis pour voſtre bon-heur: ſi
que vous le deuez eſcouter comme vn Ange,
qui deſcend du Ciel pour vous y mener. Traitez
auec luy à cœur ouuert, en toute ſincerité & fi¬
delité, luy manifeſtant clairement voſtre bien &
voſtre mal, ſans feintiſe, ny diſſimulation: & par
ce moyen voſtre bien ſera examiné & plus aſſeu¬
ré, & voſtre mal ſera corrigé & remedié; vous
en ſerez allegée & fortifiée en vos afflictions,
moderee & reglée en vos conſolations: ayez en
luy vne extreme confiance meſlée d’vne ſacrée
reuerence, en ſorte que la reuerence ne dimi¬
nuë point la confiance, & que la confiance n’em¬
peſche point la reuerence: confiez vous en luy
auec le reſpect d’vne fille enuers ſon pere, reſ¬
pectez-le auec la confiance d’vn fils enuers ſa
mere: Bref cette amitié doit eſtre forte & dou¬
ce, toute ſaincte, toute ſacrée, toute diuine, &
toute ſpirituelle.


Et pour cela choiſiſſez-en vn entre mille, dit
Auila; & moy ie dis entre dix mille: car il s’en
trouue moins que l’on ne ſçauroit dire, qui ſoient
capables de cet office: il le faut plein de charité,
de ſcience, & de prudence: ſi l’vne de ces trois
parties luy manque, il y a du danger: mais ie
vous dis derechef, demandez-le à Dieu, & l’ayant


obtenu


A LA VIE DEVOTE. 17


obtenu beniſſez ſa diuine Maieſté, demeurez
ferme, & n’en cherchez point d’autres, ains al¬
lez ſimplement humblement, & confidem¬
ment: car vous ferez vn tres-heureux voyage.


Qu'il faut commencer par la purgation de l'ame.


CHAPITRE V.


LES fleurs, dit l’Eſpoux ſacré, apparoiſſent
en noſtre terre; le temps d’émonder & tail¬
ler eſt venu. Qui ſont les fleurs de nos cœurs, ô
Philothée, ſinon les bons deſirs? Or auſſi toſt
qu’ils paroiſſent, il faut mettre la main à la ſerpe
pour retrancher de noſtre conſcience toutes les
œuures mortes & ſuperfluës: la fille eſtrangere
pour eſpouſer l’Iſraëlite, deuoit oſter la robbe de
ſa captiuité, roigner ſes ongles, & raſer ſes che¬
ueux: & l'ame qui aſpire à l’honneur d’eſtre eſ¬
pouſe du fils de Dieu, ſe doit dépoüiller du vieil
homme, & ſe reueſtir du nouueau, quittant le pe¬
ché: puis roigner & raſer toutes ſortes d’empeſ¬
chemens, qui la détournent de l’amour de Dieu:
c’eſt le commencement de noſtre ſanté, que
d'eſtre purgé de nos humeurs peccantes. Sainct
Paul tout en vn moment fut purgé d’vne pur¬
gation parfaicte, comme fut auſſi ſaincte Ca¬
therine de Gennes, ſaincte Magdelaine, ſainct


C


18 INTRODVCTION


Pelagie, & quelques autres: mais ceſte ſorte de
purgation eſt toute miraculeuſe & extraordinai¬
re en la grace, comme la reſurrection des morts
en la nature, ſi que nous ne deuons pas y preten¬
dre. La purgation & gueriſon ordinaire, ſoit des
corps, ſoit des eſprits, ne ſe fait que petit à petit,
par progrez d’auancement en auancement, auec
peine & loiſir.


Les Anges ont des aiſles ſur l’eſchelle de Ia¬
cob: mais ils ne volent pas; ains montent & de¬
ſcendent par ordre, d’eſchellon en eſchellon. L’a¬
me qui remonte du peché à la deuotion eſt com¬
parée à l’Aube, laquelle s’eſleuant ne chaſſe pas les
tenebres en vn inſtant, mais petit à petit: la gueri¬
ſon (dit l’Aphoriſme) qui ſe fait tout bellement,
eſt touſiours plus aſſeurée; les maladies du cœur,
auſſi bien que celles du corps, viennent à cheual
& en poſte: mais elles s’en reuont à pied & au
petit pas. Il faut donc eſtre courageuſe & patien¬
te, ô Philothée, en ceſte entrepriſe. Helas! quel¬
le pitié eſt-ce des ames, leſquelles ſe voyans ſub¬
iettes à pluſieurs imperfections, apres s’eſtre exer¬
cées quelque temps en la deuotion, commen¬
cent à s'inquieter, ſe troubler & deſcourager,
laiſſant preſque emporter leur cœur à la ten¬
tation de tout quitter & retourner en arriere;


A LA VIE DEVOTE. 19


mais auſſi de l’autre coſté, n’eſt ce pas vn extréme
danger aux ames, leſquelles par vne tentation
contraire ſe font accroire d’eſtre purgées de leurs
imperfections le premier iour de leur purgation,
ſe tenans pour parfaictes auant preſque que d’e¬
ſtre faictes, en ſe mettant au vol ſans aiſles? ô Phi¬
lothée, qu’elles ſont en grand peril de recheoir
pour s’eſtre trop toſt oſtées d’entre les mains du
medecin! Ha! ne vous leuez pas auant que la lu¬
mière ſoit arriuée dit le Prophete: Leuez vous
apres que vous aurez eſté aſſis: & luy meſme pra¬
tiquant ceſte leçon & ayant eſté deſia laué &
nettoié, demande de l’eſtre derechef.


L’exercice de la purgation de l'ame ne ſe peut,
ny doit finir qu’auec noſtre vie: ne nous trou¬
blons donc point de nos imperfections, car no¬
ſtre perfection conſiſte à les combatre: & nous
ne ſçaurions les combatre ſans les voir, ny les
vaincre ſans les rencontrer: noſtre victoire ne
giſt pas à ne les ſentir point, mais à ne point leur
conſentir.


Mais ce n’eſt pas leur conſentir, que d’en eſtre
incommodé, il faut bien que pour l’exercice de
noſtre humilité nous ſoyons quelquesfois bleſ¬
ſez en cette bataille ſpirituelle: neantmoins nous
ne ſommes iamais vaincus, ſinon lors que nous


C ij


20 INTRODVCTION


auons perdu ou la vie ou le courage. Or les im¬
perfections & pechez veniels ne nous ſçauroient
oſter la vie ſpirituelle, car elle ne ſe perd que par
le peché mortel. Il reſte doncques ſeulement
qu’elles ne nous facent point perdre le coura¬
ge. Deliure moy Seigneur, diſoit Dauid, de la
coüardiſe & découragement: c’eſt vne heureu¬
ſe condition pour nous en cette guerre, que
nous ſoyons touſiours vainqueurs, pourueu que
nous voulions combattre.


De la premiere purgation, qui eſt celle des


pechez mortels.


CHAPITRE VI.


LA premiere purgation qu’il faut faire, c’eſt
celle du peché; le moyen de la faire, c'eſt le
S. Sacrement de penitence: cherchez le plus
digne Confeſſeur que vous pourrez, prenez en
main quelqu’vn des petits liures qui ont eſté
faicts pour ayder les conſciences à ſe bien con¬
feſſer, comme Grenade, Bruno, Arias, Au¬
ger; liſez les bien, & remarquez de poinct en
poinct en quoy vous auez offencé, à prendre
depuis que vous euſtes l’vſage de raiſon iuſques à
l’heure preſente. Et ſi vous vous défiez de vo¬
ſtre memoire, mettez en eſcrit ce que vous au¬


21


A LA VIE DEVOTE.


rez remarqué: & ayant ainſi preparé & ramaſſé
les humeurs peccantes de voſtre conſcience, de¬
teſtez-les, & les reiettez par vne contrition &
deſplaiſir auſſi grand que voſtre cœur pourra
ſouffrir, conſiderant ces quatre choſes: que par
le peché vous auez perdu la grace de Dieu, quit¬
té voſtre part de Paradis, accepté les peines eter¬
nelles de l’Enfer, & renoncé à l’amour eternel,
de Dieu. Vous voyez bien, Philothée, que ie
parle d’vne confeſſion generale de toute la vie,
laquelle certes ie confeſſe bien n’eſtre pas touſ¬
iours abſoluëment neceſſaire, mais ie conſidere
bien auſſi qu’elle vous ſera extrémement vtile en
ce commencement: c’eſt pourquoy ie vous la
conſeille extrémement. Il arriue ſouuent que les
confeſſions ordinaires de ceux qui viuent d’vne
vie commune & vulgaire, ſont pleines de grands
defauts. Car ſouuent on ne ſe prepare point, ou
fort peu, on n’a point la contrition requiſe: ains
il aduient maintesfois que l’on ſe va confeſſer a¬
uec vne volonté tacite de retourner au peché,
dautãt qu’on ne veut pas éuiter l’occaſion du pe¬
ché, ny prendre les expediens neceſſaires à l’amẽ¬
dement de la vie: & en tous ces cas icy la con¬
feſſion generale eſt requiſe pour aſſeurer l'ame.
Mais outre cela la confeſſion generale nous ap¬


C iij


22 INTRODVCTION


pelle à la cognoiſſance de nous meſme, nous
prouoque à vne ſalutaire confuſion pour noſtre
vie paſſée, nous fait admirer la miſericorde de
Dieu, qui nous a attendu en patience, elle ap¬
paiſe nos cœurs, délaſſe nos eſprits, excite en
nous des bons propos, donne ſubiect à noſtre
pere ſpirituel de nous faire des aduis plus con¬
uenables à noſtre condition, & nous ouure le
cœur, pour auec confiance nous bien déclarer
aux confeſſions ſuiuantes.


Parlant doncques d’vn renouuellement ge¬
neral de noſtre cour, & d’vne conuerſion vni¬
uerſelle de noſtre ame à Dieu, par l’entrepriſe
de la vie deuote, i’ay bien raiſon, ce me ſemble,
Philothée, de vous conſeiller cette confeſſion


De la ſeconde purgation, qui eſt celle des


affections du peché.


CHAPITRE VII.


TOVS les Iſraëlites ſortirent en effect de la
terre d’Egypte, mais ils n’en ſortirent pas
tous d’affection: c’eſt pourquoy emmy le de¬
ſert pluſieurs d’entr’eux regrettoient de n’auoir
pas les oignons & les chairs d’Egypte. Ainſi il
y a des penitens, qui ſortent en effect du pe¬


