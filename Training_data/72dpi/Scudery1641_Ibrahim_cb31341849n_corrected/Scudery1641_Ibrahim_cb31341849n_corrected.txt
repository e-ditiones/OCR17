A


TRES-HAVTE


ET


ILLVSTRE PRINCESSE


MADEMOISELLE MARGVERITE,
DVCHESSE DE ROHAN
Princeſſe de Leon &c.


ademoiselle,


Ie crains bien que ma te¬
merité ne ſoit trop crimi¬
nelle, & qu'en tachant de


ã iij


EPISTRE


vous diuertir, ie ne tombe
au malheur de vous deſplai¬
re: ie vous fais vn pre¬
ſent ſi peu digne de vo¬


ſtre GRANDEVR,


que ma hardieſſe me don¬
ne de la confuſion: & i’a¬
uoüe que ie ne fus iamais
liberal, auec tant de repu¬
gnance. Mais ſi vous ne re¬
ceuiez, que les ſeules cho¬
ſes qui ſe trouueroient pro¬
portionnées à voſtre meri¬
te, toute la terre ne vous
ſçauroit faire que des of¬
fres inutiles, & vous n'ac¬
cepteriez iamais rien. Ie


EPISTRE


vous regarde veritable¬
ment, comme vne perſon¬
ne dont la haute qualité,
me donne vn profond reſ¬
pect; & dont le iugement
merueilleux, me donne
encor de la crainte: mais
ie vous conſidere auſſi
MADEMOISELLE,
comme vne perſonne tou¬
te parfaite, à qui la bonté
ne ſçauroit manquer. C'eſt
d’elle que i’eſpere obtenir
ma grace ſi i’ay failly; &
c’eſt à elle à qui i'offre auec
toute l’humilité dont ie ſuis
capable, l’ouurage que ie


ã iiij


EPISTRE.


vous dedie. quelque aſſu¬
rance de pardon qu'elle
m’inſpire, ie n'aurois pour¬
tant pas osé vous preſenter
vne ſi mauuaiſe choſe, ſi
vous ne vous eſloigniez
iamais du Cercle & du
Cours: mais ſçachant les
lieux où vous allez quel¬
quesfois, i'ay creu que mon
François vaudroit bien du
bas Breton, & que des Fa¬
bles de la Cour, vous ſe¬
roient auſſi agreables, que
des Hiſtoires de Prouince.
Il me ſemble meſme MA¬
DEMOISELLE, que le


EPISTRE.


ſeiour de la petite Breta¬
gne, à quelque choſe de
fauorable, pour vne lectu¬
re de cette ſorte: & que ces
Grands Noms de TRIS¬
TAN DE LEON¬
NOIS, & de l'incompara¬
ble ISEVLT, y diſpoſent
l'eſprit en quelque façon, à
prendre plaiſir à de ſem¬
blables auantures. C'eſt
donc parmi vos bois & vos
rochers, sque mon ILLVS¬
TRE BASSA, veut vous
demander audience, pour
vous racompter les ſien¬
nes: & dans la ſolltude ſeu¬


EPISTRE.
lemẽt, qu’il oſe pretendre,
à l’honneur de vous entre¬
tenir. Il n'eſt pas iuſte qu'il
vſe mal, des faueurs que
vous luy ferez ; & qu'il
vous importune en vn lieu,
ou toutes vos heures ſont
precieuſes: außi n'eſt-il de¬
ſtiné, qu’à vous faire paſſer
auec moins d’ennuy, ces
longues iournées de la
campagne. Ce n'eſt pas que
i’aye oublié, que vous auez
eu la bonté, de m’eſcou¬
ter plus d’vne fois à Paris:
au contraire, i'en conſerue
le ſouuenir, comme eſtant


EPISTRE.


ma plus haute felicité. Mais
c'eſt que ie ne veux pas le
faire pecher par exemple;
& que ie ſçay que les teme¬
ritez, ne ſont pas touſiours
heureuſes. Il eſt vray que
i'eſpere mieux de ſa fortu¬
ne & de la mienne, quand
ie me ſouuiens que voſtre
Hoſtel, à touſiours eſté
ouuert aux Muſes; que la
Minerue ſçauante y a re¬
gné, auſsi bien que la guer¬
riere; & que parmi les
Triomphes des Armes, la
Gloire des Lettres n'en à
pas eſté bannie, feu Mon¬


EPISTRE.


ſeigneur voſtre Pere, en a
laiſſé des marques à la
France, qui ne finiront
qu’auec elle: & ce Grand
Heros à fait voir, que Cæ¬
ſar n'eſtoit pas le ſeul, qui
ſçauoit bien dire & bien
faire. Toute l’Europe tom¬
be d’accord, qu’en traçant
l’idée du PARFAIT CA¬
PITAINE, il a fait ſon
portrait ſans y penſer: &
chacun à connu en luy,
les rares qualitez qu’il deſ¬
crit en l’autre. Que s’il
m’eſtoit permis de tirer
entierement le rideau, qui


EPISTRE.


couvre la merueilleuſe
Peinture, des grandes
actions de ſa vie; ie ferois
confeſſer icy, que ſi quel¬
ques Capitaines font eſ¬
gallé, aucun ne l'a pu ſur¬
paſſer. Mais puis que cet¬
te matiere eſt trop impor¬
tante pour moy, & qu'elle
s’eſloigne en quelque ſor¬
te de mõ ſubiet; ie paſſeray
des Lauriers de Marsà ceux
d’Apollon, & de ſa valeur
à ſon eloquence: ou pour
mieux faire encor, ie me
tairay de l'vne & de l’au¬
tre, puis que l’vne & l’autre


EPISTRE.


eſt au deſſus de mes forces.
Or MADEMOISELLE


ſi les Heros de voſtre Ra¬
ce, ont fauorisé nos Mu¬
ſes, les Dames de voſtre
Maiſon, ne les ont pas meſ¬
prisées: & toute la Cour a
veu, vne illuſtre perſonne
de voſtre nom, diſputer s’il
faut ainſi dire, de la gloire
de la Poëſie, auec ceux qui
s’en diſoient les Maiſtres.
Mais MADEMOI¬
SELLE, pourquoy faut-il
que i’aille chercher des exẽ¬
ples en voſtre illuſtre Fa¬
mille, & parmi les fameux


EPISTRE.


Tombeaux de vos Deuan¬
ciers, puis que i'en ay
vn ſi glorieux en voſtre
GRANDEVR? Cette
parfaicte intelligence que
vous teſmoignez auoir, de
toutes les bonnes choſes;
iointe au fauorable accueil
que reçoiuẽt de vous, trois
où quatre excellens hom¬
mes; ne fait elle pas voir
que vous auez herité, des
vertueuſes couſtumes de
vos Anceſtres, & que vous
aimez les belles Lettres
comme eux, par inclina¬
tion & par connoiſſance?


EPISTRE.


Pour moy qui ſçais aſſez
bien diſcerner les faux
Brillans, des veritables
Pierreries; & qui connois
les loüanges qu'on donne
par habitude, & celles
qu'on donne par iugemẽt:
i'aduoüe que ie ne vy ia¬
mais perſonne, connoiſtre
mieux ce qu'elle eſtime; ni
faire vne diſſertation plus
equitable, des nobles tra¬
uaux de l'eſprit. Mais MA¬
DEMOISELLE, des lu¬
mieres ſi viues & ſi pene¬
ſtrantes, me doiuent don¬
ner autant de crainte que


d’admiration


EPISTRE.


d'admiration: & c'eſt icy
que pour captiuer la bien¬
veillance démon Iuge, au¬
tãt que pour ſuiure la cou¬
ſtume des Eſcriuains, ie
deurois faire vn panegiri¬
que au lieu d'vne lettre, &
& voſtre portraict au lieu
d’vn ſimple compliment.
Mais MADEMOISEL¬
LE, outre qu'vn deſſain ſi
hardy, ſeroit trembler la
main d’Apelle; que puis-ie
dire, que toute l'Europe
ne ſçache auſſi bien que
moy? diray-ie que vos Pe¬


ẽ


EPISTRE.


res ont porté des Sceptres
& des Couronnes, & que
vous en meritez? diray-ie
que voſtre vertu eſgale vo¬
ſtre beauté, quoy que voſ¬
tre beauté ſoit sãs eſgalle?
diray-ie que cette noble
Maieſté, qui paroiſt ſur vo¬
stre viſage, dõne vn reſpect
aux plus grandes ames,
qu'elles n’oſeroyent apel¬
ler amour? diray-ie que
vous ne regnez pas moins
ſur les paſſions que ſur les
cœurs, & que vous regnez
ſouuerainement, ſur les


EPISTRE.


vnes & ſur les autres? diray-
ie qu'il part quelque choſe
de vos yeux, qui ſemble
deffendre aux temeraires
de les regarder, & qui les
ſauue en les puniſſant? En¬
fin ſeray-ie voſtre peinture,
auſſi belle qu'elle doit l’e¬
lire? ie n'oſerois MADE¬
MOISELLE; vous eſtes
d'vne Religion qui def¬
fend d'adorer les images,
& la voſtre la ſeroit de
toute la terre: il vaut donc
mieux que ie me conten¬
te de vous dire, auec autant


ẽ ij


EPISTRE.


d’humilité que d'affection,
que ie ſuis, & veux tou¬
jours eſtre,


MADEMOISELLE.


De voſtre Grandeur,


Le tres-humble, & tres-
obeyſſant ſeruiteur,
DE SCVDERY.


PREFACE.


E ne ſçay quelle eſpece
de loüange, les anciens
croyoient donner à ce
Peintre, qui ne pouuãt
finir ſon ouurage, l'acheua fortui¬
temẽt en iettant ſon eſponge cõtre
sõ Tableau: mais ie ſcay biẽ qu'elle
ne m’auroit pas obligé; Et que ie
l'aurois pluſtoſt priſe, pour vne
Satire que pour vn Eloge. Les
operations de l'eſprit ſont trop im¬
portantes, pour en laiſſer la con¬
duite au haſard: & i'aimerois
preſque mieux que l’õ m'accuſaſt
d'auoir failly par connoiſſance,


ẽ iij


PREFACE.


que d'auoir bien fait ſans y ſon¬
ger. Il n'eſt rien que la temerité
n'oſe entreprendre & dont la for¬
tune ne puiſſe venir à bout: mais
quand on ſe fie en ces deux gui¬
des, ſi l’on ne s’égare, on peut s'eſ¬
garer; Et de cette ſorte, quand
meſme les euenemens ſont heu¬
reux, l’on n'en merite point de
gloire. Chaque art a ſes regles cer¬
taines, qui par des moyens in¬
faillibles y meinent à la fin que
l'on ſe propoſe: & pourueu qu'vn
Architecte prenne bien ſes alli¬
gnemens, il eſt aſſeuré de la beau¬
té de ſon baſtiment. Ne croyez pas
Lecteur, que ie veuille conclure de
là, que mon ouurage ſoit accom¬
ply, parce que i'ay ſuiuy les reigles
qui le pouuoient rendre tel: ie


PREFACE.


ſçay qu'il eſt de ce trauail, comme
des ſciences mathematiques, où
l'operation peut manquer, quoy
que l’art ne manque iamais. außi
ne fay-je ce diſcours, que pour
vous montrer que ſi i'ay laißé des
fautes en mon liure, elles ſont vn
effect de ma foibleſſe, & non pas
de ma negligence. Souffrez donc
que ie vous deſcouure tous les
reſſorts de cette machine; & que
ie vous face voir, ſinon tout ce
que i'ay fait, au moins tout ce que
i’ay taché de faire.


Comme nous ne pouuons eſtre
ſçauans, que de ce que les autres
nous enſeignent; Et que c'eſt à ce¬
luy qui vient le dernier, a ſuiure
ceux qui le deuancent: l’ay creu
que pour dreßer le plan de cet ou¬
ẽ iiij


PREFACE.


urage il faloit conſulter les Grecs,
qui ont eſté nos premiers maiſtres;
ſuiure la route qu'ils ont tenuë; Et
tacher en les imitant, d’arriuer à
la meſme fin, que ces grands hom¬
mes s'eſtoient proposée. I'ay donc
veu dans ces fameux Romans de
l'Antiquité, qu'a l'imitation du
poëme Epique, il y a vne action
principale, ou toutes les autres
ſont attachées; qui regne par tout
l'ouurage; & qui fait qu'elles n'y
ſont employées, que pour la con¬
duire à ſa perfection. Cette action
dam l'Iliade d'Homere eſt la rui¬
ne de Troye: dãs ſon Odyßée, le re¬
tour d'Vlyſſe à Itaque: dãs Virgil-
le, la mort de Turne ou pour mieux
dire la conqueſte de l'Italie; plus
pres de nous dãs le Taſſe, la priſe de


PREFACE.


Hieruſalem; & pour paſſer du
Poëme au Roman, qui eſt mon
principal obiet; dans l'Heliodo¬
re, le mariage de Chariclée & de
Theagenes. ce n'eſt pas que les E¬
piſodes en l’vn, & les diuerſes hi¬
ſtoires en l'autre, n'y ſoient plu¬
ſtoſt des beautez, que des deffaux:
mais il eſt touſiours neceſſaire,
que l'adreſſe de celuy qui les em¬
ploye, les face tenir en quelque
façon, à cette action principale;
afin que par cét enchainemẽt inge¬
nieux, toutes ces parties ne facẽt
qu'vn corps; & que l’on n'y puiſ¬
ſe rien voir, de dettaché ni d’inu¬
tile. Ainſi le mariage de mon Iu¬
ſtinian & de ſon Iſabelle, eſtant
l'obiet que ie me ſuis proposé; i'ay
employé tous mes ſoins, à faire


PREFACE.
que toutes les parties de mon Ou¬
urage, tendent a cette concluſion;
qu'il y ait vne forte liaiſon entre-
elles; & qu'excepté les obſtacles
que la fortune oppoſe aux deſirs de
mon Heros, toutes choſes aduan¬
cent, ou du moins tachent d'ad¬
uancer ſon mariage, qui eſt la fin
de mon trauail. Or ces grands
Genies de l'Antiquité, dont i'em¬
prunte les lumieres; Scachant que
l'ordonnance eſtoit vne des prin¬
cipales parties d'vn Tableau, en
ont dõné vne ſi belle à leurs pein¬
tures parlantes, qu'il y auroit
autant de ſtupidité que d’orgueil,
à ne les vouloir pas imiter. Ils
n'ont pas fait comme ces Peintres,
qui font voir en vne méme toile,
vn Prince dans le berceau, ſur le


PREFACE.


Throne, & dans le cercueil: &
qui par cette confuſion peu iudi¬
cieuſe, embarraſſent celuy qui cõ¬
ſidere leur Ouurage: Mais auec
vne adreſſe incomparable, ils
ont commencé leur hiſtoire par le
milieu, afin de donner de la ſu¬
ſpenſion au Lecteur, dés l'ouuer¬
ture du liure: & pour s'enfermer
dãs des bornes raiſõnables, ils ont
fait (& moy apres eux) que l'hi¬
ſtoire ne dure qu'vne année, &
que le reſte eſt par narratiõ, ainſi
toutes les choſes ſe trouuant inge¬
nieuſement placées, & d’vne iu¬
ſte grandeur; il en reſulte indubi¬
tablement du plaiſir, pour celuy
qui les regarde, & de la gloire
pour celuy qui les a faites. Mais
entre toutes les regles qu'il faut


PREFACE.


obſeruer, en la compoſition de ces
Ouurages, celle de la vrai-ſem¬
blance, eſt ſans doute la plus ne¬
ceſſaire. Elle eſt comme la pierre
fondamentale de ce baſtiment; &
ce n'eſt que ſur elle qu'il ſubſi¬
ſte. Sans elle rien ne peut tou¬
cher; ſans elle rien ne ſcauroit
plaire; Et ſi cette charmante trõ¬
peuſe ne decoit l'eſprit dans les
Romans, cette eſpece de lecture le
deſgouſte, au lieu de le diuertir.
I'ay donc eſſayé de ne m'en esloi¬
gner iamais: i'ay obſerué pour
cela, les mœurs, les couſtumes, les
loix, les religions, & les inclina¬
tions des peuples: & pour donner
plus de vray-ſemblance aux cho¬
ſes, i'ay voulu que les fondemens
de mon Quurage fußent hiſtori¬


PREFACE.


que, mes principaux perſõnages
marquez, dans l'hiſtoire verita¬
ble comme perſonnes illuſtres, &
les guerres effectiues. c'eſt ſans
doute par cette voye, que l’on
peut arriuer à ſa fin: Car lors que
le menſonge & la verité, ſont
confondus par vne main adroite,
l’eſprit à peine à les demesler, &
ne ſe porte pas aiſement, a de¬
ſtruire ce qui luy plaiſt. Au con¬
traire, quand l’inuention ne ſe
ſert point de cet artifice, que le


menſonge ſe produit à découuert;
cette fauceté großiere ne fait au¬
cune impreßion en l’ame, & ne
donne aucun plaiſir. En effect,
commẽt ſeray-je touché des infor¬
tunes de la Reine de Guindaye,
& du Roy d'Aſtrobacie; puis que


PREFACE.
te ſçay que leurs Royaumes meſ¬
mes ne ſont point en la Carthe
vniuerſelle, ou pour mieux dire,
en l'étre des choſes? mais ce n'eſt
pas le ſeul deffaut, qui peut
nous esloigner de la vray-ſem¬
blance: Et nous auons autre-fois
veu des Romans, qui nous pro¬
duiſoient des Monſtres, en pen¬
ſant nous faire voir des miracles
leurs Autheurs pour s'atacher
trop au merueilleux, ont fait des
Groteſques, qui tiennent beau¬
coup des viſions de la fieure chau¬
de; & l'on pourroit, auec plus de
raiſon que n'en auoit le Duc de
Ferrare, demander à ces Meſ¬
ſieurs ce qu'il demanda à l’Ario¬
ſte, apres auoir leu ſon Roland;
Meſſer Lodoico, doue Diauolo


PREFACE.


hauette pigliato tante coyonerie?
Pour moy, ie tiens que plus les
auantures ſont naturelles, plus
elles donnent de ſatisfaction: &
le cours ordinaire du Soleil, me
ſemble plus merueilleux, que les
eſtranges & funestes rayons des
Comettes. C'eſt par cette raiſon
encor que ie n'ay point causé tant
de nauffrages, comme il y en a
dans quelques anciens Romans:
& à parler ſerieuſement, du Bar¬
tas pourroit dire de ces Autheurs,
Eux de qui la parole,
Serre & laſchela bride aux po¬
ſtillons d’Eole.


On diroit que ce Dieu leur a don¬
né les vens enfermez dans vn
Outre, cõme ils les donna à Viſ¬
ſe, tant ils les déchainent à point


PREFACE.


nommé. Ils font les tempeſtes &
les nauffrages quãd il leur plaiſt;
ils en exciteroyẽt ſur la mer paci¬
fique, & trouueroyẽt des eſcueils
& des rochers, en des lieux où les
Pilottes les plus experts, n'en
ont iamais remarqué. Mais ceux
qui diſpoſent ainſi des vens, ne
ſcauent pas que le Prophete nous
aſſeure, que Dieu les tient dans
ſes Threſors: & que la Philoſo¬


phie, toute clair voyante qu'elle
est, n'a pu deſcouurir leur re¬
traitte. Ce n'eſt pas que ie pre¬
tende bannir, les naufrages des
Romans: ise les approuue aux
Ouurages des autres, & ie m'en
ſers dans le mien: ie ſcay meſme
que la Mer eſt la Scene la plus
propre à faire de grands change¬


mens


PREFACE.


mens: & que quelques vns l’ont
nomée le Theatre de l'inconſtan¬
ce. Mais comme tout excez eſt vi¬
cieux, ie ne m'ẽ ſuis ſerui que mo¬
derement, pour conſeruer le vrai¬
ſemblable. Or le meſme deſſain a
fait außi, que mõ Heros n'eſt point
accablé, de cette prodigieuſe quã-
tité d'accidens, qui arriuent à
quelques autres: dautant que ſe¬
lon mon ſens, cela s'esloigne de la
vrai-ſemblance: la vie d'aucun
homme n'ayant iamais eſté tra¬
uerſee. il vaut mieux à mon ad¬
uis, ſeparer les aduantures; en
former diuerſes hiſtoires; & faire
agir pluſieurs perſonnes; afin de
paroiſtre fecond & iudicieux
tout enſemble d'eſtre touſiours


dans cette vrai-ſemblance ſi neceſ¬


ĩ


PREFACE.


faire. En effet, ceux qui font ſi
ſouuent deffaire des armées entie¬
res par vn homme ſeul, ont oublié
ce Prouerbe qui dit: NVL CONTRE
DEUX, & ne ſcauent pas que l'an¬
tiquité nous aßeure, qu'Hercule
y ſeroit trop foible. Il eſt hors de
doute que pour repreſenter la ve¬
ritable ardeur heroique, il faut
luy faire executer quelque choſe
d'extraordinaire, comme par vn
tranſport de Heros: mais il ne
faut pas continuer de cette force,
parce qu'autrement ces actions in¬
croyables, degenerent en contes
ridicules, & ne touchent point
l'eſtprit. Cette faute en fait encor
commettre vne autre: car ceux
qui ne font qu'entaßer auantures
ſur auantures, ſans ornemens,


PREFACE.


& ſans exciter les paßions, par
les artifices de la Rethorique; ſont
ennuyeux, en penſant eſtre plus
diuertisſans. Cette narration ſe¬
che & ſans art, eſt plus d'vne
vieille Chronique que d'vn Ro¬
man: qui peut bien s'embellir de
ces ornements, puis que l'Hiſtoire,
toute ſeuere eſt toute ſcrupuleuſe
qui elle eſt, ne laiſſe pas de les em¬
ployer. Apres auoir deſcrit vne
auanture, vn deſsain hardi, ou
quelque euenement ſurprenant,
capable de donner les plus beaux
ſentimens du monde: certains
Autheurs ſe ſont contentez de
nous aſſeurer qu'vn tel Heros
penſa de fort belles choſes ſans
nous les dire; & c'est cela ſeule¬
ment, que ie deſirois ſcauoir. Car


ĩ ij


PREFACE.


que ſcay-ie, ſi dans ces euenemens
la fortune n'a point fait autãt que
luy? ſi ſa valeur n'eſt point vne
valeur brutale? & s’il a ſouffert
en honneſte homme, les malheurs
qui luy ſont arriueZ ce n'eſt point
par les choſes de dehors; ce n'eſt
point par les caprices du destin,
que ie veux iuger de luy; c'eſt par
les mouuemens de ſon ame, & par
les choſes qu'il dit: i'honnore tous
ceux qui eſcriuent auiourd’huy,
ie connoy leur perſonne, leur ou¬
urage, & leur merite: mais com¬
me l'apotheoſe n'eſt que pour les
morts, ils ne trouueront pas mau¬
uais, que ie ne les deifie pas puis
qu’ils viuent : & qu'en cette occa¬
ſion, ie ne propoſe pour exemple,
que le grand & l’incomparable


PREFACE.


Vrfé. Certainement il faut ad¬
uoüer, qu'il a merité ſa reputa¬
tion: que l'amour, que toute la ter¬
re a pour luy eſt iuſte: & que tant


de nations differentes, qui ont tra¬
duit ſon liure en leurs langues, ont
eu raiſon de le faire. Pour moy
ie confeſſe hautement, que ie ſuis
ſon adorateur: il y a vingt ans
que ie le connoy, & c'eſt à dire
qu'il y a vingt ans que ie l'aime.
En effect, il eſt admirable par
tout: il eſt fecond en inuentions,
& en inuentions raiſonnables:
tout y eſt merueilleux, tout y eſt
beau: & ce qui eſt le plus impor.
tant, tout y eſt naturel & vray
ſemblable. Mais entre tant de ra¬
res choſes, celle que i'eſtime le
plus, eſt qu'il ſcait toucher ſi deli¬
ĩ iij


PREFACE.


catement les paſsions, qu'on peut
l’apeller le Peintre de l'ame. Il va
chercher dans le fond des cœurs,
les plus ſecrets ſentimens; et dans
la diuerſité des naturels qu'il re¬
preſente, chacun trouue ſon por¬
trait.


Enfin ſi parmi les mortels,
Quelqu’vn merite des Autels,
Vrfé ſeul a droit d’y pretendre.
Certainement il n'est rien de plus
important, dans cette espece de
compoſition, que d'imprimer for¬
tement l'Idée, ou pour mieux di¬
re l'Jmage des Heros, en l'eſprit
du Lecteur: mais en facon qu'ils
ſoyent comme de ſa connoisſance:
car c'eſt ce qui intereſse en leurs
auantures, & de là que vient
ſon plaiſir. Or pour les faire con¬


PREFACE.


noiſtre parfaictement, il ne ſuffit
pas de dire, combien de fois ils
ont fait naufrage, et combien de
fois ils ont rencontré des volleurs:
mais il faut faire iuger par leurs
diſcours, quelles ſont leurs incli¬
nations: autrement, l'on est en
droit de dire à ces Heros muets,


ce beau mot de l'antiquité. PARLE


AFIN QVE IE TE VOYE. Que ſi de la


vray-ſemblance et des inclina¬
tions, exprimées par les parolles,
nous voulons paſſer aux mœurs;
aller du plaiſant a l'vtile, et du
diuertiſſement à l'exemple: i’ay
à vous dire Lecteur, qu'icy la
vertu paroiſt touſiours recompẽ¬
sée, & le vice touſiours puni: ſi
par vn iuſte ſenſible repentir,
celuy qui a ſuiui ſon deſregle¬


ĩ iiii


PREFACE.


ment, n'a obtenu ſa grace du Ciel.
Ausſi ay-ie obſerué pour cela,
l’esgalité des mœurs, en toutes les
perſonnes qui agiſſent: ſi ce n'est
quand les pasſions les deſreglent,
ou quand le remors les touche.
I'ay meſme eu ſoin de faire en ſor¬
te, que les fautes que les Grands
ont commiſes dans mon histoire,
fuſſent causées par l'amour, ou
par l'ambition, qui ſont les plus
nobles des paßions : & qu’elles
puſſent estre reiettées, ſur les mau¬
uais conſeils des flateurs, afin de
conſeruer touſiours, le reſpect que
l’on doit aux Roys. Vous y ver¬
reZ Lecteur (ſi ie ne me trompe,) la
bien-ſceance des choſes et des
conditions, aſſeZ exactement ob¬
ſeruée: et ie n'ay rien mis en mon


PREFACE.


liure, que les Dames ne puiſſent
lire ſans baiſſer les yeux & ſans
rougir. Que ſi vous ne voyeZ pas
mon Heros, perſecuté d'amour
par des femmes, ce n'eſt pas qu'il
ne fuſt aimable, et qu'il ne puſt
eſtre aimé: Mais c’eſt pour ne
choquer point la bien-ſceance, en
la perſonne des Dames, et la
vrai-ſemblance en celle des hom¬
mes, qui rarement font les cruels,
& qui n'y ont pas bonne grace.
Enfin, ſoit que les choſes doiuent
eſtre ainſi, ſoit que i'aye iugé de
mon Heros par ma foibleſſe; ie
n'ay point voulu mettre ſa fidelli¬
té, à cette dangereuſe eſpreuue: et
ie me ſuis contenté, de n'en faire
pas vn Hilas, ſans en vouloir
faire vn Hipolite. Mais per¬


PREFACE.


dãt que ie parle de la bien-ſcean¬
ce, il eſt a propos de vous dire (de
peur qu'on ne m'accuſe d’ẽ man¬
quer) que ſi vous voyez par tout
mon Ouurage, quand on parle à
Soliman; ta Hauteſſe, ta Ma¬
ieſté; & qu'enfin on le traitte de
Toy, & non pas de Vous: ce n'eſt
pas à faute de reſpect, mais au
contraire, c'eſt pour en auoir da¬
vantage: & pour marquer la
couſtume de ces peuples, qui par¬
lent ainſi à leurs Souverains. que
ſi l'authorité des viuans,
peut auoir autant de force que
celle des morts, vous en trouve¬
rez des exemples, dans nos plus
fameux Romans: & vous ver¬
rez que leurs Autheurs, n’ont
pas craint d’employer dans la


PREFACE.


langue françoiſe, vne façon de
parler, qu'ils ont tirée de la Gre¬
que & de la Latine. Et puis, i'ay
fait voir aſſez clairement, que ie
ne l'ay pas fait ſans deſſain: car
excepté quand il s'eſt agi des
Turcs aux Sultan, ou de luy à ſes
inferieurs; ie ne m’en ſuis iamais
ſerui, & chacun s’en ſert à l’vn
& à l’autre. Or de peur qu’on
ne m'obiecte, que i’ay raproché
quelques incidens, que l’Hiſtoire
a fait voir plus esloignez; le grãd
Virgille ſera mon garant: luy qui
dans ſa diuine Eneide, a fait pa¬
roiſtre Didon, quatre Siecles a¬
pres le ſien, ainſi i'ay creu que ie
pouuois faire de quelques mois, ce
qu'il a fait de tant d’années: Et
que ie ne deuois pas craindre de


PREFACE.


m'eſgarer, tant que te ſuiurois
vn ſi bon guide. Ie ne ſcay encor
ſi quelqu'vn ne trouuera point
mauuais, que mon Heros &
mon Heroine ne ſoyent point
Rois: mais outre que les gene¬
reux, ne mettent gueres de dif¬
ference, entre porter des couron¬
nes & les meriter; outre que mon
Iuſtinian, eſt d’vne Race qui a te¬
nu l'Empire d’Orient; l’exemple
d’Athenagoras, doit ce me ſem¬
ble luy fermer la bouche: puisque
Theogene & Charide, ne ſont
que de ſimples Citoyens. Enfin
Lecteur, les Cenſeurs peuuent ſe
mettre en repos de ce coſté là, &
m'y laiſſer: car ie les aſſeure, que
Iuſtinian eſt de condition à com¬
mander à toute la terre ; qu'I¬


1


L'ILLUSTRE


BASSA


PREMIERE PARTIE.


LIVRE PREMIER.


peine les premiers
rayons du Soleil, a¬
uoient diſſipé les te¬
nebres de la nuict, ſur le Boſpho¬
re de Thrace, lorsqu'vn grand
bruit de Trompettes & d’Ata¬
A


2 L'Illustre Baſſa
bales, éueilla tout le monde dans
I’Imperiale ville de Conſtanti¬
nople; & fit connoſtre à cha¬
cun, que le triomphe du grand
Soliman aloit commencer. Tout
le peuple courut à l'inſtant, à la
place de l'Hipodrome, & les
moins curieux voulurent voir la
magnifique entrée de ce Prince,
qui reuenoit vainqueur de la
Perſe. Roxelane Sultane Reine
ſuiuie de toutes les autres, partit
du Serrail dans des chariots d'é¬
carlatte en broderie d'or, & ſe
rendit à la ſuperbe loge, que
l’on auoit deſtinée pour elle.
Tous les Ambaſſadeurs des Prin¬
es Chreſtiens, y furent prendre
urs places; celuy de France eut


Liure premier. 3
le premier rang: celuy de l'Em¬
pereur le ſecond; & ceux d'Eſpa¬
gne & de Pologne furent aſſis
apres eux: & apres eux, les Bailes
de Veniſe de Rhaguſe. Mais
ceux des Princes Mahometans,
comme eſtant de meſme crean¬
ce que Soliman eurent la gau¬
che, qui parmi les Turcs eſt tou¬
ſiours la place d’honneur: celuy
des Tartares y parut auec vne
põpe barbare, & couuert d’vne
coiffure & d’vne robe de Mar¬
thres Zebelines, toute ſa ſuitte
veſtuë de peaux d’Ours, de Re¬
nards, de Loups, & de Tigres: &
ceux de Maroc & de Fez s'y firẽt
voir, auec toute la magnificen¬
ce, & toute la galanterie, donc
A ij


4 L'Illuſtre Baſſa
les Maures font profeſſiõ. Auſſi.
tort que chacun eut pris ſa place,
le Gouuemeur de Conſtantino¬
ple que les Turcs appellẽt Capitã
Baſſa & qui eſt vn des quatre
premiers Officiers de l’Empire,
ſortit de la ville, & fut au Serrail
Daüt, maiſon de plaiſir du Grãd
Seigneur, qui n'en eſt éloignée
que de deux mille, pour aduertir
ſa Hauteſſe,qui s'y eſtoit renduë
le ſoir auparauant, que toutes
choſes eſtoient en eſtat de la re¬
ceuoir. A l’heure meſme Soli¬
man fut à cheual; & ce grand
Prince apres vne conqueſte ſi
glorieuſe, fut reuoir le ſurperbe
ſiege de ſon Empire. Cinquante
Trompettes, & cinquante Ata¬


Liure Premier. 5
bales, veſtus de caſaques de da¬
mas d’or en broderie, parurent
les premiers dans la place de
l’Hipodrome, & firent eſclatter
par toute la ville, l’harmonie
guerriere, de leurs inſtruments
d’argent. Ils furent ſuiuis de
deux mille Archers à cheual,
auec des veſtes de ſatin incar¬
nat, couuertes de paſſement d’or,
l’Arc d’Ebene à la main gauche,
& le carquois d’yuoire pẽdu en
eſcharpe. Cinquante joüeurs de
Hautsbois, & cinquante joüeurs
de Cimbales, ſuiuirent cette
premiere trouppe, veſtus à la
Grecque de velours bleu en bro¬
derie d’argent. L’Aga des Ianiſ¬
ſaires marchoit ſeul à pied
A iij


6 L'Illustre Baſſa


apres ceux-cy, à la teſte de ſix
mille de ſes compagnons; cou¬
ver d’vne robbe de drap d’or
frizé, vne enſeigne de pierreries,
& vne maſſe d’Heron à ſon Tur¬
ban, auec vn baſton de la Chine
à la main, qui eſt la marque de
ſa charge: toute cette trouppe
eſtoit habillée de cette eſpece de
robe, qu’ils appellent Doliman,
auec le Cimeterre au coſté & le
mouſquet ſur l’eſpaule. Elle fut
ſuiuie de cinquante Tambours,
& de cinquante Fiffres, habillés
de juppes courtes, de taffetas
blanc en broderie de fleurs natu¬
relles rehauſſées d’or: apres ceux-
cy, cent Eſclaues noirs auec des
coliers d’argent & des carquans


Liure premier. 7
de meſme aux mains & aux
pieds, portoient le Throſne d'or
maſſif, de Tachmas Sophi de
Perſe, que l’on auoit trouué dans
Tauris, & tous les riches vaſes
d’Agathe & de Turquoiſe, dont
ce Monarque ſe ſeruoit. Douze
Elephants eſtoient menez apres
cela, & deux cents Chameaux
chargez de l’or, de l’argent, &
des pierreries, que l'on auoit pri¬
ſes dans le Threſor du Sophi. Vn
grand Char tiré par douze Bar¬
bes iſabelle ſuiuoit apres, où
pendoient cent Drapeaux deſ¬
ployez que les Turcs auoient gai¬
gnez ſur les Perſes, au milieu
deſquels s’eſleuoit vn ſuperbe
Trophée, compoſé de cuiraſſes


A iiij


8 L'illuſtre Baſſa
& de Morions d’argent graué,
de Rondaches d’or & de Tur¬
quoiſes, de Cimeterres & de
poignards dont les gardes & les
fourreaux eſtoient d’Agathes &
de Cornalines, d’Arcs d'Ebene
marquetez d’or, de quarquois
d’or ſemez de perles, de piques,
de dards, & de fleches de bois
de Cedre & de Roſeau d’Inde,
le tout meſlé auec vn deſordre ſi
agreable & ſi plein d'art, & vue
confuſion ſi riche & ſi belle,
que rien n’approchoit de la ma¬
gnificence de ce trophée. Trente
Satrapes ſuperbement veſtus à
la Perſienne, auec leurs Caſelbas
ou Turbans rouges ſuiuoiẽt ce
Char, attachez deux à deux auec


Liure Premier. 9


des chaiſnes d'or, les mains der¬
riere le dos. Ces illuſtres mal¬
heureux eſtoient ſuiuis de cinq
cents volontaires, que les Turcs
appellent Dellis, montez ſur des
chenaux bardez & caparaſſon¬
nez de peaux de Lyon, auec la
queuë de ce genereux animal
ſur le chãfrain au lieu de penna¬
che: leurs habits eſtoient de la
peau d’vn Ours, leurs tocques
de celle d'vn Leopard bien mou¬
chetté, ſur ces tocques la queuë
d’vne Aigle, & ſur leurs Ron¬
daches les ailes du meſme oy¬
ſeau. Ils auoient le Cimetter¬
re au coſté, la malle d’armes
à l’arçon, & vne Lance à la


10 L'Illustre Baſſa
main, au bout de laquelle il y
auoit vne plume d’Aigle, qui
tenoit lieu de banderole. Cette
biſarre trouppe eſtoit ſuiuie,
d’vn meſlange de Trompettes,
d’Atabales, de Hautsbois, de
Tambours à l’Europeane, de
Cimbales, & de Fiffres, qui com¬
poſoient vne muſique, qui n’e¬
ſtoit gueres moins extrauagan¬
te, que l’équipage de ceux qui
les deuançoient. Cent Pages à
cheual ſuiuoient ceux-cy, mon¬
tez ſur des Barbes blancs, & ve¬
ſtus de velours blanc chamarré
d’argẽt: derriere ces Pages vingt
Azapes menoient en main dix
cheuaux enharnachez à la Roya¬
le, dõt le dernier que l'on appel¬


Liure premier. 11
loit le cheual du corps, ou le che¬
ual de bataille, auoit le mords
de bride & les eſtrieux d’or maſ¬
ſif, tous couuerts de pierreries, la
ſelle toute blanche de perles, &
toute brillante de diamants; la
Rondache du Sultan penduë à
larçon, auec des cordons d’or,
au bout deſquels traiſnoient à
terre, de groſſes houpes de perles
Orientales. En ſuite de ces ches¬
uaux marchoient en vn rang, le
Tubenter Aga, & le Chiodar
Aga, qui portoient le Turban
& le Manteau Imperial. Derriere
eux Ibrahim Balſſa grand Viſir,
marchoit ſeul monté ſur vn Bar¬
be noir, dont le harnois eſtoit
de velours de meſme couleur,


12 L'Illuſtre Baſſa
auſſi bien que l'habillement de
cét Illuſtre Baſſa, le tout en bro¬
derie de groſſes perles: il portoit
à la main & ſans fourreau le Ci¬
metterre Imperial. Les cent
Peiks ou laquais du Grand Sei¬
gneur marchoient en ſuitte ſans
tenir de rang, auec leurs bonnets
d'argent maſſif ſur la teſte: du
milieu deſquels ſortoit d‘vn tuy¬
au couuert de pierreries, des Ai¬
grettes d’vne grandeur extraor¬
dinaire. Cinquãte Archers à pied
les ſuiuoient, auec l’arc & la fle¬
che à la main, au milieu deſquels
eſtoit Sultan Soliman, veſtu d’v¬
ne robe de drap d’or en brode¬
rie de perles & de diamants, ſon
Turban eſtoit orné de cinq maſ¬


Liure premier. 13
ſes d’heron, & d’autant d’enſei¬
gnes de pierreries: & le harnois
de ſon cheual, tout couuert d’é¬
meraudes, & de rubis. Il eſtoit
ſuiui de tous les Baſſas, & de
tous les Beglierbeis de l’Empire,
apres leſquels vn Boluch Baſſi,
marchoit à la teſte de deux mille
Ianiſſaires, qui eſtoient les der¬
nieres trouppes, de cette ſuperbe
entrée. Apres que ce merueilleux
triomphe eut fait le tour de la
place de l’Hipodrome, tout ſe
rengea à droit & à gauche, & le
Sultan fut mettre pied à terre,
dans vne Tente de drap d’orfri¬
ſé, que l'on auoit dreſſée ſous les
feneſtres de la Sultane Reine.
tous les Grãds de la Porte reſte¬


14 L’illuſtre Baſſa
rent debout des deux coſtez, &
le ſeul Ibrahim fut aſſis aux
pieds de fa Hauteſſe, ſur vn
quarreau de toile d’argent. Com¬
me chacun eut pris la place, le
Baſſa de la Mer qui ce iour là fai¬
ſoit la charge de Maiſtre des ce¬
remonies, aduertit les Ambaſſa¬
deurs, qu’ils pouuoient aller au
Baiſe-main, & offrir leurs pre¬
ſents au Grand-Seigneur. Ils y
furent tous, excepté celuy de
France, qui par vn priuilege qui
n’eſt accordé qu'à luy ſeul, fit
les ſiens en particulier: De peur
que cette actiõ publique, n'euſt
quelque image de ſeruitude.
Auſſi-toſt qu’ils eurent repris
leur rang, le Muphti parut aſſis


Liure premier. 15
dans vn Throſne, porté ſur le
dos d'vn Chameau, & tenant en
ſes mains le liure de l’Alcoran. Il
eſtoit ſuiui de tous les Alfaquis,
les Calenders, & les Deruis de la
ville de Conſtantinople. Tous
ces Religieux crioient, & hur¬
loient, auec vn bruit eſpou¬
uentable: & pour accompagner
leurs voix & leur dance, ils
frappoient des poiſles & des baſ¬
ſins, & faiſoient ſonner des clo¬
chettes: de ſorte que ce modeſte
clergé ne tenoit pas peu des Or¬
gies de l’ancienne Grece, & des
Bacchanales de la vieille Ro¬
me. Comme ils furent deuant le
Sultan, ils s'arreſterent, firent
des prieres pour la proſperité de


16 L’Illuſtre Baſſa
ſa Hauteſſe, luy offrirent vn li¬
ure de la loy couvert d'or & de
Turquoiſes, & apres s’eſtre deſ¬
coupé les bras & le viſage avec
vn grand couteau, pour l'amour
du Prophete & du Sultan, ils ſe
retirerent, & firent place à ceux
qui les deuoient ſuiure. Les Mar¬
chands Turcs, Chreſtiens, &
Iuifs, meſlez enſemble, parurent
lors richement vertus, & au mi¬
lieu d’eux vn Char tiré par dou¬
ze Amours couronnez de fleurs,
ſur lequel eſtoit dreſſée vne bou¬
tique de drap d'or, & de tapis
de Perſe qu’ils preſenterent au
Sultan. Les Orpheures les ſui¬
uirẽt auec vn buffet de vaiſſelle
d’or cizelée, ſur vne machine
d’ar¬


Liure premier. 17


d’argent mat, que quatre che¬
uaux blancs traiſnoient, &
qu’ils donnerent à ſa Hauteſ¬
ſe. Tous les Meſtiers parurent
en ſuite, faiſant chacun quel¬
que riche ouurage de ſa pro¬
feſſion, mais auec vne dili¬
gence ſi extraordinaire, qu’a¬
uant que le tour de la place
fuſt acheué, le preſent eſtoit
en eſtat d’eſtre offert au
grand Soliman. Il les receut
tous fauorablement, & les
donna tous à l’heure meſme à
ſon cher Ibrahim, auquel il
dit qu’ils eſtoient bien deubs,
puiſque c’eſtoit de ſon coura¬
ge & de ſa conduite, qu’il te¬
noit Le la victoire à le triom¬
B


18 L'Illuſtre Baſſa
phe. Apres que toutes ces
Troupes liberales furent paſ¬
ſées, comme la Turquie eſt le
lieu du monde, où il y a le
plus de Baſteleurs, il en parut
plus de deux mille, qui firent
en la preſence du grand Sei¬
gneur, tout ce que la ſubtilité
des mains, & tout ce que l'a¬
dreſſe & la force du corps, peu¬
uent naturellement permet¬
tre aux hommes. L’on vid pa¬
roiſtre en ſuite vne grande
machine qui repreſentoit la
ville de Tauris, & dont les
Tours eſtoient couuertes des
drapeaux des Perſes, que l'on
reconnoiſſoit à leur ancienne
Image du Soleil qu'ils auoient


Liure premier. 19


tous. Elle eſtoit ſuiuie de deux
cents Eſclaues du Baſſa de la
Mer, la moitié armez à la Tur¬
que, & la moitié à la Perſien¬
ne, auec des Cimeterres & des
Boucliers d’argent, qui au ſon
de cinquante Haubois dan¬
çoient ce que les Grecs nom¬
moient dance Pirrhique, &
ce que l'on peut nommer vne
dance armée. Les coups y eſ¬
toient donnez & receus en
cadence, le changement des
figures y repreſentoit les ad¬
uantages & la fuite qui ſuit
les combats; & le bruit des
Boucliers & des Cimeterres,
marquoit la meſure des pas,
auec autant de iuſteſſe que les
B ij


20 L'Illuſtre Baſſa
inſtruments. Entre ces Eſcla¬
ues, il y en eut vn dans la
troupe Turque, qui par ſa
bonne mine & par ſon adreſ¬
ſe, attira les yeux de toute l’aſ¬
ſemblée ſur luy: mais le grand
Viſir ne l'eut pas ſi toſt aper¬
ceu, qu'il fremit d’eſtonne¬
ment & de ioye, & qu'il ne
douta point du tout, que ce ne
fuit celuy qu’il penſoit con¬
noiſtre. Cependant la machi¬
ne & les deux troupes ayant
fait le tour du camp, cette
ville s'arreſta à l'oppoſite du
grand Seigneur, & les Per¬
ſiens ſe ietterent dans la pla¬
ce. Lors au ſon de tout ce qu’il
y auoit de Trompettes, d’Ata¬


Liure premier. 21


bales, de Tambours, de Hau¬
bois, de Fiffres, & de Cimba¬
les en l'aſſemblée; les Turcs
donnerent vn aſſaut à cette
feinte ville de Tauris. Si l’at¬
taque fut vigoureuſe, la def¬
fence ne le fut pas moins; l’on
vid laſcher le pied aux Perſes,
l'on vid auſſi repouſſer les
Turcs; & cette fauce image
de guerre, eut toutes les apa¬
rences, d’vn veritable com¬
bat. Mais enfin apres vne
grande reſiſtance, l’Eſclaue
bien fait enfonça les portes;
monta le premier ſur les mu¬
railles; & arrachant les dra¬
peaux du Sophi pour arborer
ceux du Sultan, ſa valeur &
B iij


22 L'Illuſtre Baſſa


ſon adreſſe furent cauſe, que
la Lune fit eclipſer le Soleil. Sa
victoire fut ſuiuie d'vn grand
cri des Ianiſſaires & de tout le
peuple, & l'on n’entendit par
toute la place de l’Hipodro¬
ine, que viue Sultan Soliman.
Cependant ibrahim Baſſa, qui
n’auoit pas moins reconnu
ſon amy à ſon adreſſe qu'à ſon
viſage, eſtoit raui de voir que
toute la gloire de cette action,
ne luy puſt eſtre diſputée.
Comme le bruit de tant de
voix fut diſſipé, l’on vid pa¬
roiſtre vne troupe veſtuë à la
Chreſtienne, & remarquable
pour telle, par les Croix qui
paroiſſoient à ſes drapeaux.


Liure premier. 23
Elle repreſentoit certains
Chreſtiens, qui viuants ſous
l’Empire du Sophi, auoient
creu eſtre obligez de deffen¬
dre ce Prince, quoy qu’il ne
fuſt pas de leur Religion: & en
effet auoient combatu ſi ge¬
nereuſement pour luy, qu’ils
auoient eſté les premiers à la
guerre, & toutesfois les der¬
niers vaincus. Cette feinte
troupe auoit ordre du Baſſa de
la Mer, de reſiſter quelque
temps à celle des Turcs, qui
ſortit à l’heure meſme de la
ville, & de ſe laiſſer vaincre
en ſuite. Et ceux qui eſtoient
habillez à la Turque, auoient
commandement de les en¬
B iiij


24 L'Illuſtre Baſſa
chaiſner, & de traiſner leurs
drapeaux par terre. Mais com¬
me le combat fut commencé,
ce genereux Eſclaue qui auoit
attiré les yeux de toute l'aſ¬
ſemblée ſur luy, à la priſe de
la feinte ville de Tauris, tom¬
ba tout à coup d’vn ieu, dans
vne penſée plus ſerieuſe; &
eſtant emporté du zele de ſa
Religion, il paſſa de la troupe
Turque dans la Chreſtienne,
& en changeant de parti, fit
changer la face des choſes. Les
Turcs qu'il auoit abandõnez,
taſcherent bien de le vaincre
auecques les autres, mais il les
mena batant iuſques dans les
porte de la ville; & quoy


Liure premier. 25


qu’ils fiſſent encor trois ſor¬
ties ſur luy, il les repouſſa tou¬
tes les trois fois, iuſques dans
les meſmes portes. Tout le
monde fut ſurpris de cette ad¬
uanture, & Soliman ne pou¬
uant y rien comprendre, de¬
manda au Baſſa de la Mer, ce
que cela vouloit dire? Mais le
Baſſa ſe iettant aux pieds de ſa
Hauteſſe, l'aſſeura que cette
action criminelle ne venoit
point de ſes ordres; & qu'elle
ne procedoit que de I’inſolen¬
ce de son Eſclaue. Alors vn
mouuement de colere, s’em¬
parant de l’eſprit du grand
Seigneur, il commanda que
cét Eſclaue fuſt empallé ſur le


26 L'illuſtre Baſſa
champ: mais le grand Viſir ſe
releuant d’où il eſtoit aſſis, &
ſe mettant à genoux, ſupplia
le Sultan de ne vouloir point
marquer de ſang le jour de
ſon triomphe; & de ſe ſouue¬
nir que la clemence eſt pro¬
prement la vertu des victo¬
rieux; qu’en ſauuant la vie à
cet inconſideré, il l'aſſeuroit
qu’il la perdroit pour ſon ſer¬
uice; & qu’il eſtoit d’vne naiſ¬
ſance & d’vne humeur à n’a¬
uoir iamais d’ingratitude. Que
le connoiſſant comme ſoy¬
meſme, il en reſpondoit à ſa
Hauteſſe; & que luy eſtant aſ¬
ſez obligé pour deuoir mou¬
rir pour le ſauuer, il ſupplioit


Liure premier. 27
le Sultan de prendre ſa vie au
lieu de la ſienne, ſi ſa faute
n’obtenoit point de pardon.
Soliman tendit les bras à cet
illuſtre Baſſa, & luy dit en le
releuant, que quand il auroit
la foudre à la main, ſes prieres
l’arreſteroient: & que ne pou¬
uant luy rien refuſer, il luy ac¬
cordoit la vie & le pardon de
ce temeraire. Ibrahim ſe ietta
encore vne fois aux pieds du
Sultan pour luy rendre grace,
& apres auoir obtenu du Baſſa
de la Mer, que cet Eſclaue al¬
laſt paſſer la nuict chez luy, il
luy enuoya commander de le
ſuiure. Toutes les magnifi¬
cences de ce triomphe eſtant


28 L’Illuſtre Baſſa
finies, Soliman commençoit
deſia de ſe leuer, & de ſe pre¬
parer à s'en retourner au Ser¬
rail, lors qu’il aperceut Oſ¬
man fils vnique du Baſſa de la
Mer, qui fendant la preſſe &
conduisant vne femme par la
main, vint ſe ietter à ſes pieds
auſſi bien qu'elle. Ie ſçay bien
Seigneur (luy dit-il) que ma
hardieſſe eſt extreme; mais ie
ſçay bien auſſi que ta bonté
eſt infinie. Ie n’ay toutesfois
beſoin d’elle en cette rencon¬
tre, que pour me permettre de
te reconnoiſtre pour Iuge, &
d’obtenir de toy, qu’en vn
iour ou tu reçois de ſi glorieu¬
ses marques de ta valeur, tu


Liure premier. 29
veuilles nous en rendre vne de
ta Iuſtice. Le Baſſa de la Mer
ſçachant bien qu’il eſtoit le
plus intereſſé en la choſe dont
ils agiſſoit, s'aprocha du grãd
Seigneur pour le ſupplier auec
aſſez de vehemence, de n’eſ¬
couter pas les pleintes d’vn
homme, qui auoit eu la har¬
dieſſe de venir interrompre
ſon triomphe: que pour luy,
encor qu'il fuſt ſon fils, il ne
luy demandoit point de grace
de cette faute, & qu’au con¬
traire il ſeroit obligé à ſa Hau¬
teſſe, ſi elle vouloit luy donner
vn chaſtiment qui le puniſt de
ce crime, & de tous les autres
dont il eſtoit deſia coupable.


30 L’Illuſtre Baſſa


Vn diſcours ſi violent, & ſi eſ¬
loigné des ſentimens d’vn
pere, fit que Soliman voulut
s’eſclaircir de ce que c’eſtoit;
ne voulant pas qu’au iour de
ſa gloire ſon peuple puſt dire,
qu’il euſt reffuſé d’ouïr les
pleintes des oppreſſez. Il vou¬
lut toutesfois en demander
aduis au grand Viſir Ibrahim,
qui n’ayant pour but que la
gloire de ſon Maiſtre, Luy dit,
qu’en vn temps ou le Ciel luy
auoit rendu iuſtice, en luy fai¬
ſant remporter la victoire ſur
ſes ennemis, il ſeroit en quel¬
que façon iniuſte, de la reffu¬
ſer à ceux qui la luy deman¬
doient. Le premier ſentiment


Liure premier. 31
du Sultan, ayant eſté confirmé
par les conſeils d’vn homme,
qui pouuoit toutes choſes en
ſon eſprit; il commanda au
Baſſa de la Mer de ſe taire, &
à cette femme qu’Oſman
auoit conduite à ſes pieds, de
luy dire, quel intereſt elle pre¬
noit, en la fortune de cét hõ¬
me: afin qu’aprenant la choſe,
d'vne perſonne qui ſembloit
eſtre la moins capable de la
deſguiſer, il puſt auſſi en don¬
ner vn iugement plus equita¬
ble. Cette femme ayant ouy
ce commandement ne put
pourtãt ſe reſoudre d’y obeïr,
qu’auparauant elle n’euſt re¬
gardé Oſman, comme pour


32 L’Illuſtre Baſſa
luy demander permiſſion d’y
reſpondre; mais luy ayant fait
ſigne qu’il le ſouhaitoit, elle
ſe tourna vers Soliman, auec
vne contenance modeſte &
aſſurée tout enſemble, qui
commença deſia de luy obte¬
nir l’attention & la bien-veil¬
lance, de tous ceux qui la pou¬
uoient entendre. Alibech
(c’eſt ainſi que s'appeloit cet¬
te femme) eſtoit ieune & bel¬
le, & l’on euſt pu dire que ſa
beauté euſt eſté ſans compa¬
raiſon, ſi elle n'euſt pas eu le
teint vn peu hallé du Soleil.
Elle auoit la mine haute ſans
eſtre ſuperbe, & vne ingenui¬
té ſur le viſage, qui ne permet¬
toit


Liure premier. 33


toit pas que l'on puſt douter
de ſes paroles: Apres donc
que par les regards d'Oſman,
elle eut connu qu’il luy per¬
mettoit de parler, elle com¬
mença en ces termes: Car
quoy qu'elle fuſt originaire
de Perſe, elle ſçauoit pour¬
tant parfaitement la langue
Turque, dont elle ſe ſeruit en
cette occaſion.


C


L'Illuſtre Baſſa


34


HISTOIRE D'OSMAN,


ET D'ABILECH.


IE ne doute point Seigneur,
que ta Hauteſſe ne trouve
bien eſtrange (dit cette fem¬
me, les yeux tous remplis de
pleurs) qu'en vn iour ou l'on
ne deuoit reſpandre que des
larmes de ioye, ie commence
mon diſcours, par des larmes
de triſteſſe: mais le ſuiet que
i'en ay eſt ſi preſſant, qu’il
m'eſt impoſſible de les rete¬
nir. Car Seigneur, tu vois de¬


Liure premier. 35


uant tes yeux (dit-elle en
monſtrant Oſman) les deux
plus malheureuſes perſonnes
qui furent iamais. Nous auons
des ennemis, que nous ne
pouuons & que nous ne de¬
uons point haïr; à qui nous de¬
vons du reſpect; à qui nous
devons de l’obeïſſance; à qui
nous deuons de l’affection:
des ennemis diſ-ie, à qui nous
devons la vie; & pour qui nous
la perdrions encor avec ioye,
ſi l’occaſion s'en preſentoit.
C’eſt pourtant Seigneur, con¬
tre de ſi cheres perſonnes que
ie dois parler auiourd’huy: &
pour obtenir la iuſtice que
nous te demandons, & d'où


C ij


36 L'Illuſtre Baſſa


deſpend l'heure & l'infortune
de noſtre vie, il faut que ie
deſcouure les cruautez de
mon pere, & qu’Oſman accu¬
ſe le ſien. Iuge apres cela Sei¬
gneur, ſi mes larmes ſont iu¬
ſtes, & ſi aymant nos ennemis
au point que nous faiſons, ce
n’eſt pas eſtre expoſée à vn
malheur extreme, que d’eſtre
contrainte de publier leur
honte, de les accuſer, & de de¬
mander iuſtice contre-eux?
Alibech ſe trouua lors telle¬
ment oppreſſée de douleur,
qu’elle fut quelque temps
ſans pouuoir parler: mais So¬
liman ayant loüé en elle vn
ſi beau ſentiment, & luy ayant


Liure premier. 37


commandé encor vne fois, de
luy aprendre leurs differents,
elle continua ſon diſcours.
Puis qu’il faut (dit-elle) que
i’obeiſſe, & que ie ne puis con¬
ſeruer vn mary, ſans deſcou¬
urir les malheurs de mon
pere, il faut diſ-ie que i’apren¬
ne à ta Hauteſſe, que ſon nom
eſt Arſalon, qu’il eſt né ſuiet
du Sophi de Perſe, & que dans
le temps qu’il eſtoit à ſa Cour,
il eſtoit Satrape d’Aderbion,
& ſi conſiderable aupres de
Tachmas, qu'il n'y auoit per¬
ſonne en cet Empire, qui le
fuſt dauantage que luy. Mais
comme ſon humeur à touſ¬
jours eſté violente en toutes


 C iij


38 L'Illuſtre Baſſa


choſes, eſtant deuenu eſper¬
duëment amoureux d'vne fille
d’excellente beauté, de gran¬
de vertu, & de beaucoup d’eſ¬
prit, il l’eſpouſa quoy qu'elle
fuſt de baſſe condition: &
comme les loix de l’Eſtat, ne
permettent pas à vn Gentil¬
homme, d’eſpouſer vne fem¬
me qui ne ſoit pas noble, elles
veulent encor que les grands
qui font de ſemblables fau¬
tes, perdent les honneurs &
les charges qu’ils poſſedent;
& qu’ils ſoient declarez igno¬
bles, & incapables de toutes
ſortes de dignitez. Mon pere
n’auoit pas ignoré cette cou¬
ſtume & cette loy, mais il


Liure premier. 39
auoit creu que Tachmas l’en¬
freindroit pour l’amour de
luy: & que s’il ne le vouloit
pas, ce manquement d’affe¬
ction, ſeroit vne raiſon aſſez
forte, pour l’obliger à faire re¬
uolter la Prouince où il com¬
mandoit, & dont il croyoit
eſtre abſolument le Maiſtre.
La choſe n’alla pourtant pas
ainſi; car les ennemis que
mon pere s’eſtoit faits par ſes
violences, trouuant vne ſi
belle occaſion de luy nuire,
repreſenterent au Sophi, que
s’il luy pardonnoit cette fau¬
te, ce ſeroit l’authoriſer à l’ad¬
uenir; & que ce ſeroit meſme
renuerſer tout cét Empire,
C iiij


40 L'Illuſtre Baſſa


dont la gloire & la force con¬
ſiſte principalement, en la va¬
leur des perſonnes nobles
dont elle eſt remplie. Enfin
ils agirent d’vne telle ſorte,
que mon pere fut declaré cri¬
minel, comme contreuenant
aux loix fondamentales de
l'Eſtat; & contraint de ſubir
les chaſtimens que ie viens de
dire: à cauſe que la Prouince
où il commandoit ſi abſolu¬
ment quand il eſtoit en grace,
ſe reuolta contre luy, & ne luy
laiſſa qu’à peine, la liberté de
chercher vn azile ailleurs. Car
i’oubliois de dire à ta Hauteſ¬
ſe, que cette meſme loy qui
vouloit la ruine entiere de


Liure premier. 41
mon pere, vouloit encor qu'il
paſſaſt ſa vie en vne priſon
perpetuelle, & la perſonne
qu’il auoit eſpouſée dans vne
autre, de peur que demeurant
enſemble & ayãt des enfants,
cela ne puſt vn iour cauſer des
deſordres à l’Eſtat. Mon pere
ſe voyant en vne fortune ſi pi¬
toyable, n’entreprit point de
toucher le coeur de Tachmas
par prieres & par ſumiſſions;
mais au contraire, il luy en¬
uoya dire que ne meritant pas
d'eſtre ſerui par vn homme de
ſon courage, & de ſa valeur, il
ſortoit de ſes Eſtats, auec in¬
tention de n'y rentrer iamais,
que pour y porter la guerre.


42 L'Illuſtre Baſſa
Comme en effect, il fut dans
la Mingrelie, ou ayant acheté
vn vaiſſeau de guerre, il s’em¬
barqua ſur la Mer Major auec
ſa femme, qui comme elle
eſtoit la cauſe de ſes malheurs,
ne voulut point l’abandonner
en ſon exil. Ils furent quelque
temps de cette ſorte, ſans ſça¬
uoir quelle reſolution pren¬
dre, & ſans auoir d’autre deſ¬
ſein en la route qu’ils tenoiẽt,
que de s’eſloigner de la Perſe;
le grand coeur de mon pere
ne luy, permettant pas d’al¬
ler chercher les ennemis de
Tachmas, pour obtenir d’eux
vn lieu de retraite: car encor
qu’il ait quelque cruauté, il eſt


Liure premier. 43
pourtant genereux. Il ne vou¬
lait pas auſſi aller chez les
Princes alliez de noſtre Empi¬
re, de crainte de n’y eſtre pas
receu fauorablement. Cepen¬
dant ces irreſolutions n’ayant
point de fin, les munitions du
vaiſſeau d’iminuoient chaque
iour: Le Pilote auoit beau luy
demander où il vouloit pren¬
dre terre? Il ne trouuoit point
de lieu en toute la Carte vni¬
uerſelle où il vouluſt aborder.
Six mois ſe paſſerent de cette
ſorte, à courir toutes les Mers
du Leuant: & comme ma
mere s’eſtoit trouuée grosse
de moy lors qu’elle s’eſtoit
embarquée; Elle n’eſtoit pas


44 L'Illuſtre Baſſa
fort loing du terme ou ie de¬
uois voir la lumiere, lors que
les viures manquerent entie¬
rement à Arſalon. Et comme
il auoit employé tout ſon ar¬
gent, à l’achapt de ſon vaiſ¬
ſeau, & aux munitions de
guerre & de bouche qu’il y
auoit miſes, il ne pouuoit ſon¬
ger à aborder en nulle part
pour en auoir. En vne aduan¬
ture ſi facheuſe, les ſoldats &
les Matelots conſulterent en¬
ſemble, & ayant gagné le Pi¬
lote, ils firent que malgré les
commandements que mon
pere luy faiſoit, il ne laiſſoit
pas de prendre la route d'vne
Iſle qu'ils deſcouuroient. La


Liure premier. 45
fureur ſaiſiſſant lors Arſalon,
de voir ſon authorité meſpri¬
ſée, fit que pouſſant le Pilote
aſſez rudement, pour luy faire
abandonner le gouuernail, ce
malheureux tomba dans la
Mer: & mon pere deuenant
luy meſme ſon Pilote, prit ſon
Cimeterre de la main droite,
le Timon de la gauche, & me¬
naçant ceux qui voudroient
reſiſter à ſa volonté, fit pren¬
dre vne route toute contraire
à ſon vaiſſeau: aymant mieux
mourir de faim, que d’aller
expoſer ſa miſere aux yeux du
monde; ne craignant rien da¬
uantage, que Tachmas puſt
aprendre ſes malheurs. Il auoit


