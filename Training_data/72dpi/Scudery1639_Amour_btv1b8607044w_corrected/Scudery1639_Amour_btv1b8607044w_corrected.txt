L'AMOVR


TIRANNIQVE,


TRAGI-COMEDIE.


PAR


MONSIEVR DE SCVDERY.


A PARIS,


Chez AVGVSTIN COVRBE', Imprimeur & Libraire de
Monſieur Frere du Roy, dans la petite Sale
du Palais, à la Palme.


M. D C. XXXIX.
AVEC PRIVILEGE DV ROY.


A


MESSIEVRS


DE L'ACADEMIE


FRANÇOISE.


ESSIEVRS,


Puis que vous eſtes les Iuges de nos belles Lettres,
Que par voſtre moyen la France n'a plus rien à enuier
à la Grece & à l'Italie; Que vous rendeZ Paris außi
fameux que Rome & Athènes; & que voſtre Com¬
pagnie donne à noſtre Siecle des Poëtes & des Ora¬
teurs außi parfaits que ces Anciens, dont la memoire
ſera touſiours en veneration: Il y auroit eu de l'iniu¬
ſtice de ne vous pas dedier cette Critique, & de la pre¬


ſomption de determiner de ſon prix, ſans vous en auoir
conſulteZ auparauant. Nous ſommes en vn temps où
tout le monde croit auoir droit de iuger de la Poëſie, de
laquelle Ariſtote a fait ſon chef-d'œuure; Où les ruel¬
les des femmes ſont les Tribunaux des plus beaux ou¬
urages; Ou ce qui fut autrefois la vertu de peu de per¬
ſonnes, deuient la maladie du peuple, & le vice de la
multitude. Mais parmy tant de corruption il y a enco¬


ẽ ij


EPISTRE.


re des lieux qui ſeruent d’Aſyles aux bonnes Lettres.
Il y a des perſonnes de ſcience & d'integrité; Et des
Iuges auſquels on peut appeller de la mauuaiſe opi¬
nion du vulgaire, & de la perſecution des demi-ſça¬
uans. Comme ie travaille pour la ſeule gloire des let¬
tres, & que te ſouhaitterois que mes fautes deuinſſent
publiques, afin qu'elles peuſſent profiter; I'ay deu ſans
doute chercher ces excellens hommes qui ont conſerué
le bon ſens malgré la contagion, & leur envoyer mes
Remarques, afin qu'ils en prononçaſſent ſouueraine¬
ment l'Arreſt. Et d'autant qu'il n'y a point d'Aſſem¬
blée en l'Europe où le nombre de ces grands Genies ſe
rencontre plus aiſément que dans la voſtre, C'eſt auec
raiſon que ie vous demande la cenſure, ou l'approba¬
tion de cette Critique que ie vous dedie. Ce n'eſt pas
que ie mette en doute la perfection de l'ouurage de
Mr de Scudery, ny que ie craigne que voſtre ſenti¬
ment ne ſoit celuy de toute la Cour: mais ie pourrois
auoir mal travaillé ſur vn beau ſujet; & c'eſt dequoy
ie veux m'eſclaircir en vous la preſentant. Receuez-
la, s'il vous plaiſt, auec autant de candeur, que ie
vous l'offre; & laquelle ie ne profeſſe pas ſeulement
dans mes ouurages, mais encor dans mes amitieZ, &
dans toute l'inſitution de ma vie. le ſuis,


MESSIEVRS,


Voſtre tres-humble, & tres-
obeïſſant ſeruiteur,


SILLAC D’ARBOIS.


DISCOVRS


DE LA TRAGEDIE,


OV


REMARQUES SVR L’AMOVR TY¬


rannique de Monſieur de Scudery.


Par Monſieur de SILLAC D'ARBOIS.


’AMOVR Tyrannique de Monſieur de Scudery, eſt vn
Poëme ſi parfait, & ſi acheué, que ſi le temps n’euſt


point enuié au ſiecle du CARDINAL DE RICHELIEU,


la naiſſance d’Ariſtote, ou que Monſieur de Scudery euſt


eſcrit ſous l’Empire d’Alexandre; ie penſe auec raiſon


que ce Philoſophe auroit reglé vne partie de ſa Poëti¬
que ſur ceſte excellente Tragédie, & qu’il en auroit tiré
d’auſſi beaux exemples, que de celle d’Oedipe, qu’il eſtimoit ſinguliere¬
ment.


Depuis que ce diuin homme, ayant remarqué tous les deffauts des Poe¬
tes Grecs, & reduit en Art ce qu’il trouuoit d’excellent dans leurs ouurages,
nous a enſeigné quelle opinion nous deuions auoir des Poëmes d'au¬
truy, & ce qu’il falloit ſuiure dans les noſtres; il ne ſe trouuera peut-eſtre
pas vn des Dramatiques, qui ait ſi bien profité de ſes Remarques, ny ſi
fidellement ſuiuy ſes preceptes que Monſieur de Scudery.


Si ie donnois ce Diſcours à vne ambition Crytique, pluſtoſt qu’au meri¬
te de mon amy, & à la iuſtification de ſon Poëme, i’aurois icy lieu de fai¬
re vn grand examen des Tragiques, & d’amener beaucoup de difficultez,
de citations, & d’exemples: Mais comme i’eſcris ſeulement pour ſa gloire,
ie me contenteray de faire voir les beautez de ſon ouurage, ſans obſer¬
uer les vices des autres, & ſans eſtablir ſa reputation ſur leurs ruines;
& i'auray aſſez fait, ſi ie confirme les Doctes dans l’eſtime qu’ils font de ce


A


2 DICOVRS


Poëme, & ſi ie rends tous mes Lecteurs perſuadez de ſon excellence.


Que ſi ie ſuis obligé dans la ſuitte de mon diſcours de comparer à cét
ouurage quelques endroits des Anciens, ce ſera ſeulement pour en appuyer
la deffence: ou s'il arrive qu’il faille les conteſter, ie le feray ſans envie &
ſans affectation, & lors ſeulement qu’il me ſemblera neceſſaire.


En effet ie n’ay pas deſſein de charger ce Traitté d’vne ſcience inutile,
ny d’en eſtudier exactement la compoſition.


Les Panegyriques ont beſoin des graces de l’Eloquence, & des forces
de la Rhetorique, mais non pas les Commentaires; & puiſque i’eſcris de
ſmples Remarques ſur l’amour Tyrannique, pluſtoſt que ie n’en fais l’E¬
loge, ie laiſſeray le ſoin de l’elocution pour vn autre ſujet, & il me ſuffi¬
ra de traitter ceſte matiere auec la ſimplicité, & l’ordre qui ſont neceſſaires
au ſtile dogmatique.


Toutefois, d’autant que ce ſtile eſt d’ordinaire eſpineux, & que l’ordre tout
ſimple eſt ſec & ſterile, ce ne ſera pas ſans temperer en quelques lieux ceſte
dureté & ceſte ſechereſſe, & ſans donner quelque choſe à la volupté de
l'eſprit.


Auparauant que de commencer à iuger de ceſte Tragedie, (c’eſt ainſi que
nous l’appellerons & non pas Tragi-Comedie, pour les raiſons que nous en
apporterons en leur lieu) il faut voir quelle eſt la fin & l’vſage que ſe pro¬
poſent ces Poëmes, & ce que le Philoſophe que nous ſuiuons en a enſei¬
gné. D’autant que tous les ouurages eſtant plus parfaits, plus ils appro¬
chent de leur fin; il nous ſera en ſuitte plus aiſé d’examiner s’il en eſt de
meſme de celuy de Monſieur de Scudery, & s’il a ce degré de perfection
que nous ſouhaittons.


La Muſe tragique s’occupant principalement à eſmouuoir les paſſions
des Spectateurs, par les funeſtes Aduantures qu'elle repreſente, Ariſtote
a penſé que ſa fin eſtoit de les appaiſer, & de redonner aux Ames la tran¬
quilité, & le calme qu’elle leur auoit oſtée. Il a creû que la pitié, & la
terreur, eſtant celles qui luy eſtoient propres, elle deuoit les reprimer, &
les reduire à vne mediocrité raiſonnable, apres les auoir eſmeuës & ſou¬
leuées, & il a appellé ceſte façon d’appaiſer nos Ames, l'expiation, ou ſi
nous l’aimons mieux , la purgation des paſſions & des troubles.


C’eſtoit de ces paſſions qu’il iugeoit ainſi.


Il ne les mettoit pas au nombre des vices, mais il ne les ſouffroit pas auſ¬
ſi parmy les vertus; ſi bien que ſans les deffendre, & ſans les bannir d’en¬
tre les hommes, il ſouhaittoit que les Sages en fiſſent vne habitude, & ſe con¬
ſeillaſſent auec leur raiſon, iuſques à quel point, & en quel temps ils les
deuoient admettre & les receuoir.


Ceſte excellente habitude deuoit naiſtre ſon aduis, de la repreſenta¬
tion des Tragedies; & comme à force d’exercer vn Art, l’on s’y rend par¬
fait à la fin, de meſme l’on acquiert vne mediocrité des paſſions, lorsqu’on
s’accouſtume à voir ſouuent les obiets qui les excitent dans nos eſprits.


Les bons Chirurgiens penſent les plus dangereuſes playes, ſans fremir


DE LA TRAGEDIE. 3


comme ceux qui n'ont point encor fait de cures: La pratique apporte aux
Medecins vne inſenſibilité pour les malades, & les vieux Regimens qui
ſont tous les iours aux mains auec l’ennemy, l'attaquent ſans le craindre,
& ſans s'eſbranler, comme les nouuelles trouppes.


Il en eſt de meſme d’vn homme qui voit tous les jours des miſeres; il en
eſt touché, mais iuſques au point où les Sages le doiuent eſtre, & l’habi¬
tude qu'il a d'aſſiſter aux ſpectacles qui luy donnent de la terreur, & de la
pitié, luy en procure le temperament & la mediocrité.


Puiſque c’eſt ſur le Theatre que ces choſes ſe repreſentent, que la Scene
y retentit des plaintes d’Hecube, d’Electre, d’Antigone; que l'on y in¬
troduit Oedipe , Atrée, Ægyſte, & qu’elle peut eſtre à bon droit nom¬
mée la lice des paſſions; c’eſt auſſi à la repreſentation des Poëmes tragiques
où agiſſent ces perſonnes, qu’il faut aller preparer ſes paſſions, & les con¬
duire à ceſte parfaite mediocrité du Philoſophe, où elles n’arriuent iamais,
qu’apres elles ne contribuent beaucoup à l'acquiſition de la Vertu, & à la
connoiſſance des Sciences.


Voila quelle eſt l’opinion d'Ariſtote, touchant l’vſage de la Tragedie,
laquelle il nomme pour ceſte cauſe, la reigle des paſſions, qui fait bien
voir qu’il n’eſtoit pas du ſentiment de ceux, qui rapportent la fin de ce
Poëme ſublime, au plaiſir du peuple; ce que nous auons bien voulu
mettre icy afin de les deſabuſer, & de iuger ſi l’ouurage de Monſieur de
Scudery, peut exciter ces eſmotions violentes, qui preparent les eſprits à la
vertu & aux diſciplines, & s'il a ce degré de perfection que nous ſouhait¬
tons aux excellentes Tragedies.


Pour cét effet, il le faut examiner ſur les reigles du Philoſophe, & iuger
par la regularité de ſes parties ſeparées, de celles du tout qu'elles compo¬
ſent. Ainſi nous ſuiurons la facilité methodique que ce Sage a touſiours
dans ce qu’il enſeigne; & l'enuie meſme n’aura pas ſujet de dire que nous
flattions Monſieur de Scudery, puiſque nous examinerons ſon Poëme
ſelon la ſeuerité des preceptes que ce Philoſophe en a laissez.


Cét exellent homme a definy la Tragedie en ceſte maniere.


La Tragedie eſt l’imitation d’vne action ſerieuſe, complette, & iuſte dans
ſa grandeur, qui par l'action, & non pas ſimplement par le diſcours, exci¬
tant la pitié, & la terreur, en laiſſe apres vne mediocrité raiſonnable dans
l’eſprit des Spectateurs.


(De laquelle definition nous auons banny le Rythme & la Muſique, qui
ne ſont plus de l'vſage de nostre ſiecle.)


Ce Philoſophe, dis-ie, l’ayant ainſi definie, la diuiſe en ſix parties eſſen¬
tielles, dont les deux dernieres ſe rapportent aux autres, & en dependent.


Celles-là ſont, la Fable, les Mœurs, les Sentimens, la Diction.


Celles-cy ſont, l'appareil du Theatre, & la Muſique.


Mais d’autant que de celles-cy ,la premiere regarde ſimplement le deco¬
rateur, & que l’autre, qui eſtoit le charme de l’ancienne Scene, n’a plus
d'vſage ſur la noſtre, il faudra ſeulement parler des quatre qui nous reſtent,


A ij


4 DISCOVRS


ſi nous en auons le loiſir & qui regardent l’Office du Poëte, & voir ſi no¬
ſtre Autheur en a eu la cognoiſſance parfaite, & s’il les a iuſtement miſes
dans ſon Amour Tyrannique.


La Fable qu’Ariſtote prend pour la matiere de la Tragedie, qui eſt l’a¬
ction, & pour la diſpoſition de celle action, qu’il nomme la conſtitution
des choſes, eſtant la premiere dans l’ordre de la diuiſion, l’eſt auſſi dans
celuy de l’exellence. C’eſt en ſa faueur que le Philoſophe apporte de ſi
belles raiſons, c’eſt elle qu’il nomme l’Ame de la Tragedie, & ſans laquel¬
le il ſouſtient qu’elle ne peut eſtre parfaite.


Et de vray, puiſque la fin eſt le principal dans toutes les choſes; que c’eſt
pour elle que l’on fait tout, & à elle que tout ſe rapporte, la fin de la Tra¬
gedie eſtant d’imiter le bon-heur ou le mal-heur des hommes, & les hom¬
mes n’eſtans heureux ou mal-heureux, qu’entant qu’ils agiſſent; la Fable
ſans doute eſt la premiere partie de la Tragedie, d’autant qu’elle contient l'a¬
ction, & que l’action contient la felicité ou le mal-heur, qui eſt la fin de
la Tragedie.


Et certes, puiſque ſans la Fable, vn Poëte ſe ſeruant, des Moeurs, des
Sentimens, de la Diction, qui ſont les autres parties, n’auroit non plus fait
vn Poëme regulier, qu’vn Peintre auroit fait vn bon tableau, meſlant con¬
fuſément la Lacque, l’Azur d’outremer, & les autres couleurs ſans aucune
portraiture; & qu’au contraire vn Poëte auec la ſeule action, pourroit
auſſi bien faire vne belle Tragedie, qu’vn Peintre vne belle figure, auec de
la ſanguine ou du charbon; il me ſemble qu’il n’y a plus lieu de douter
qu’elle ne ſoit la principale partie d’vne choſe, ſans laquelle celle choſe là
ne peut eſtre, & quelle ne doiue eſtre miſe deuant les autres parties, puis
qu’elles en dependent ſi neceſſairement.


Dauantage, puiſque la derniere choſe que les hommes apprennent dans
les Arts, apres beaucoup d'excrcice & de diligence, eſt ce qu'il y a d’ex¬
cellent & de parfait; Les Anciens Poëtes qui ne ſçauoient pas encore trait¬
ter la Fable regulierement, quoy qu’ils employaſſent par tout diuinement
les autres parties Tragiques, font des teſmoins ſuffiſans que la Fable, dont
ils n'acquirent la cognoiſſance que ſur la fin, eſt ſans controuerſe la perfe¬
ction, & l’acheuement de ce beau Poëme.


S’il me falloit donner des exemples de cette derniere preuue, noſtre Thea¬
tre m'en fourniroit aſſez, ſans que ie fuſſe en peine d’en aller chercher par¬
my les ruines de la Scene Grecque. La Tragedie n'est pas ſi vieille chez nous,


qu'encore que nous la voyons dans ſa perfection, nous ne l’ayons veuë auſſi
dans ſon enfance, & que les meſmes Poëtes qui nous donnent des ouurages
tres-acheuez, ne nous en ayent donné de tres defectueux.


Il n’y a pas encore fort long temps que la Fable eſtoit ce qui leur faiſoit
le moins de peine; ils n’eſtudioient rien que la verſification; ils traittoient
indifferemment toutes ſortes de matieres, & pourueu que dans leurs Poë¬
mes ils euſſent meſlé confuſément les Amours, les Ialouſies, les Duels,
les Déguiſemens, les Priſons, & les Naufrages, ſur vne Scene diuiſée en


DE LA TRAGEDIE. 5


pluſieurs Regions, ils croyoient auoir fait vn excellent Poëme Dramati¬
que


– – Poſt hoc


ſerui cadat an recto ſtet fabula talo.


Nous auons cette obligation à Monſieur Mairet, qu’il a eſté premier
qui a pris ſoin de diſpoſer l'action; qui a ouuert le chemin aux ouurages
reguliers par ſa Siluanire, & qui a ramené la maieſté de la Tragedie, dans
ſa Sophoniſbe, eſtant vray de dire de luy, qu’il eſt nay pour la gloire de
noſtre Siecle, & de la Poëſie de noſtre Nation. Vn peu apres l’on repre¬
ſenta auec applaudiſſement la mort de Cæſar, de Monſieur de Scudery;
Poëme certainement incomparable en ſon eſpece, & qui ſans doute le ſe¬
ra toujours, tant la force des penſées, & la magnificence des vers, le ren¬
dent digne de la maieſté de la vieille Rome, & tant il eſt regulier en toute
ſon œconomie. Depuis eux, quelques vns de nos Autheurs, ayans appris
dans vne eſtude plus exacte de l'Art Dramatique, combien la Fable eſtoit im¬
portante, & abſolument neceſſaire à la perfection de la Tragedie, en fin
nous ont donné pluſieurs beaux Poëmes, & reparé heureuſement leurs
premiers deffauts.


Ie me ſuis vn peu eſtendu ſur les loüanges de la Fable, auparauant que
d’en faire la recherche dans l’ouurage de mon amy, afin de monſtrer com¬
bien elle eſtoit neceſſaire, & combien il merite de gloire, puis qu’il l’a ſi
bien traittée.


C’eſt ce que ie pretends remarquer ſur ſon ouurage, & à quoy vne par¬
tie de ce Diſcours ſera employée.


Il eſt impoſſible qu’on puiſſe appeller vne choſe belle, ſi elle n’a l’or¬
dre & la grandeur qui ſont conuenables & proportionnées à ſa nature. En
tant plus elle approche de ce periode de grandeur, tant plus elle eſt parfaite;
comme au contraire elle eſt plus defectueuſe, plus elle s’en eſloigne, ou par
l'excés, ou par le deffaut. Les grands hommes ſont beaux, mais les Nains &
les Geans ſont difformes.


Il en eſt de meſme de la Fable, qui contient la grandeur de la Tragedie, &
comme les corps ne peuuent eſtre beaux, ſans la grandeur, de meſme la
Tragedie ne peut eſtre belle, ſi elle n’eſt grande, & ſi elle n’arriue à ce ſu¬
préme periode qui luy eſt propre, & au delà duquel ſa nature ne luy ſouf¬
friroit pas de paſſer ſans eſtre defectueuſe.


Quoy qu’Ariſtote laiſſe la meſure de ceſte grandeur au iugement des Poë¬
tes, c'eſt toutefois auec de certaines regles où il les reſtraint. Il penſe donc
que l’action puiſſe croiſtre, & eſtre continuée, iuſques à ce qu’il ſoit ab¬
ſolument neceſſaire, ſelon l’ordre des choſes que l’on repreſente, d’y ap¬
porter le changement qui en eſt le dernier terme: comme lors que la bon¬
ne fortune ſe change en mal-heur, ou que le mal-heur ſe change en felicité.


Il ne faut point d’autre exemple que l’Amour Tyrannique, pour eſclaircir
ceſte doctrine, & pour faire voir par là combien il eſt regulier.


A iij


6


DISCOVRS


Tyridate ayant reduit Tygrane & Polyxene dans Amaſie, l'emporte
d'aſſaut. Ce n’eſt pas aſſez, il faut qu’il ait cette femme & ce mary, qui
ſont les obiects de ſa haine & de ſon amour, & les cauſes de la guerre.
Au meſme inſtant le mal-heur de ces fidelles Amans les fait tomber entre
ſes mains; ce n’eſt pas encore aſſez pour ſa felicité, s’il ne poſſede Polyxe¬
ne, & s’il ne fait mourir ſon mary; de ſorte qu’il ſe reſout à ces violences,
& ces deux Amans à la mort: Tygrane demande du poiſon à ſa femme,
elle luy en enuoye, Tyridate le ſurprend, & par vn billet mal expliqué,
croyant que c’eſt à ſa vie que l’on en veut, & changeant ſon amour en hai¬
ne, il delibere de les faire mourir; Il s’y reſout; Il en prononce l’Arreſt;
Voila ce me ſemble le dernier periode de l'action, au deça duquel elle ne
deuoit pas s’arreſter; & au delà duquel elle ne pouuoit pas croiſtre ſans
eſtre changée, & c’eſt là auſſi que le Poëte la termine, & que le frere de
Polyxene qui ſurprend le Tyran, change le mal-heur de ces Amans en vn
ſupréme bon-heur, & la felicité de Tyridate en vn mal-heur ineſperé, d’où
pourtant il ſort, par la recognoiſſance de ſes fautes, & par la bonté de
ceux qu’il auoit iniuſtement offenſez.


Ie ne parle point icy d’Oroſmane, ny d’Ormene, quoy que ces deux
perſonnes ſeruent beaucoup à rendre la grandeur de ceſte Tragedie plus
complette, & qu’ils facent vne partie principale de ſon dénoüement, &
de ſa connexion; c’eſt vn plaiſir que ie reſerue aux Lecteurs ſans y tou¬
cher, & qui leur fera remarquer combien ſont ingenieux, l'artifice & la
conduitte du Poëte.


Certes quand ie conſidere la regularité auec laquelle ceſte action eſt
portée iuſques à ſon dernier periode, il faut que ie confeſſe que i'en ſuis
rauy, & que ie die qu’Ariſtote n’a pas mieux enſeigné, que Monſieur de
Scudery a ſuiuy exactement ſes preceptes.


La ſeconde regle que le Philoſophe laiſſe, pour la grandeur de la Tra¬
gedie, eſt celle que nos Dramatiques appellent des vingt-quatre heures,
d’autant que l’action ſe paſſe dans le temps, & que ſelon le temps qu’il luy
faut pour s’acheuer, elle peut eſtre appellée, ou grande, ou petite, ou ex¬
ceſſiue; ceſte regle à ce que veut Ariſtote, a eſté trouuée, pour ſoulager
la memoire des Spectateurs, & comme les actions de pluſieurs années, ou
de pluſieurs iours, auroient eu trop d’eſtendue, de ſorte que la memoire
ne les euſt pas peû retenir ſans effort, & qu’au contraire celles de quel¬
ques heures ne l’auroient pas aſſez occupée; le Philoſophe a iugé à pro¬
pos d’enfermer la grandeur de l’action dans l’eſpace d’vne iournée, &
voulu que les éuenemens qui pourroient arriuer entre deux Soleils, fuſ¬
ſent les limites de la Tragedie.


Et certes, outre le trauail & l’attention qu’il euſt fallu apporter, à voir
repreſenter les actions de pluſieurs années, qui euſſent troublé la me¬
moire des Auditeurs & laſſé leur patience, ce n’auroit plus eſté vn Art
que de compoſer des Tragedies. Les Epiſodes qu’Ariſtote conſeille ſi fort, &
qu’il faut traitter ſi delicatement, en auroient eſté bannis, il n’auroit plus


L'AMOVR


TIRANNIQVE,


TRAGI-COMEDIE


ACTE I.


ORMENE, CASSANDRE, HECVBE,
TIRIDATE, PHARNABASE, PHRA¬
ARTE, troupe de GARDES, OROSMA¬
NE, POLIXENE, TIGRANE.


SCENE PREMI ERE.


ORMENE, CASSANDRE, HECVBE.
ORMENE.


DIEVX qui voyeZ les maux dont ie ſuis
pouſuiuie,


Elle ſort
d'vne Ten¬
te


Accordez m'en la fin, en celle de ma vie,


Et ne permettez-pas qu'un cœur au deſeſpoir
Murmure contre vous, & manque à ſon deuoir:


A


2 L’AMOVR TIRANNIQVE,


Aſſez trop long-temps, ma pauure ame abatuë,
A ſouffert les rigueurs de l'ennuy qui la tuë:
Aſſez, & trop long-temps, vn infidelle eſpoux
A meſpriſé ces pleurs qui s’adreſſent à vous.


Il eſt temps, ô grands Dieux, de finir mon martire;
AccordeZ-moy la mort, puis que ie la deſire:


Et ne refuſez pas à ce cœur langoureux,
Le remede aſſeüré qui reſte aux mal-heureux.
Ie ne demande pas que ma fin ſoit vangée,


Car ie ne change point, quoy que l'on m'ait changée:
I'aime encor Tiridate inconſtant comme il eſt;
Ie croy deuoir haïr tout ce qui luy déplaiſt;


Puis qu'il veut mon treſpas, ie le tiens legitime,
Et ie veux que ma mort amoindriße ſon crime:
Faße le iuſte Ciel en m'oſtant la clarté,


Qu'il puiße aimer ailleurs ſans infidelité.


CASSANDRE.


Exemple merueilleux de l'amour conjugale,


Que vous faites bien voir que rien ne vous egale,
Puis que dans les rigueurs, & dans le changement,
Ce cœur touſiours conſtant aime ſi cherement.


Que voſtre Majeſté s'il luy plaiſt ſe conſole,


Et pour ſe conſoler, s'aſſeure en ma parole,


Qui luy promet qu'vn iour les Dieux auront pitié
Des maux que le Roy fait à ſa chaſte amitié:


Et qu'il luy donnera la palme meritée,


Adorant la vertu qu'il a perſecutée.


TRAGI-COMEDIE.


3


HECVBE.


Mais, Madame, ſouffrez que ma compagne & moy
Sçachions quel eſt l'objet qui charme ainſi le Roy,
Nulle Dame à la Cour rien paroiſſant aimee,


Peut-il auoir vn feu ſans flame, & ſans fumee?


ORMENE.


Las! il n'eſt que trop vray que ſon cœur allumé,
Bruſle d’vn feu ſecret dont il eſt conſumé!


La flame qui deſtruit la Capadoce entiere,


Vient de celle d'amour qui luy ſert de matiere.
Ne vous ſouuient-il pas que le Roy vint icy
Pour viſiter mon pere, & que i'y vins außi?


Il vid pour mon mal-heur, le ſort m'eſtant contraire,
La belle Polixene eſpouſe de mon frere,


Et ſe laißa charmer a des attraits ſi dous:


CASSANDRE.


Elle eſt belle (il eſt vray) mais non pas plus que vous.


HECVBE.


Et puis, quelques appas que l'on remarque en elle,
Eſtant ſa belle ſœur, ſa flame eſt criminelle.


ORMENE.


Il brûla cependant, depuis ce premier iour,


D'vn feu qui ſurmonta celuy de noſtre amour,


A ij


4 L'AMOVR TIRANNIQVE,


Et qui par ſes regards me fit bien-toſt connaiſtre,
Et ma perte, & l'amour, & l'œil qui le fit naiſtre.


CASSANDRE.


Fut-elle fauorable aux vœux d'vn ſuborneur?


ORMENE.


Pour faire cette faute, elle aimoit trop l'honneur:
Au contraire, i'apris que ce noble courage,
Repouſſa cet affront par vn ſanglant outrage,


Et que par vn meſpris & iuſte & genereux
Elle impoſa ſilence à ce Prince amoureux.


HECVBE.


Ie ne demande plus qui fait prendre les armes,
Et ie ne cherche plus la ſource de vos larmes.


ORMENE.


Apres auoir tenté mille fois ſes appas,


Le Roy quitte mon pere, & rentre en ſes Eſtats:
Il arme ſourdement; & puis comme vn tonnerre,
Il vient porter icy la frayeur & la guerre:


Et pour donner couleur au deſſein qu'il a pris,


Il accuſe mon pere, il ſe plaint d'vn meſpris;


Et parmy nos voiſins luy ſuppoſe des crimes,
Pour faire croire à tous ſes armes legitimes:
Oroſmane ſurpris en cette extremité,


Donne, & perd la bataille, auec la liberté.


TRAGI-COMEDIE. 5


Tigrane mon cher frere, avec ſa Polixene,


Se ſauue dans ces Murs, dont la priſe eſt certaine;
Et Tiridate alors, fauoriſé de Mars,


Plante ſes Pauillons au pied de ces ramparts.
Mais pourquoy vous compter vn ſi triſte voyage,
Puis qu'außi bien que moy vous eſtes dans l’orage?
Et que vous aueZ veu les inſignes malheurs
Qui perdent ma patrie, & qui cauſent mes pleurs?
Si l'eſperance meſme à la fin m'eſt rauie,


VoyeZ ſi i'ay raiſon d’abandonner la vie?


CASSANDRE.


Mais le Roy ſçait-il bien que vous n'ignorez pas,
L'aueugle mouuement qui guide icy ſes pas?


ORMENE.


Mon viſage abatu dans le mal qui me touche,


Et mes ſoûpirs frequens ont parlé pour ma bouche:
Mes yeux ont aſſeZ dit la douleur que ie ſens;
Mais touſiours le reſpect a regné ſur mes ſens.


HECVBE.


L'exceZ en toute choſe eſtant illegitime,


Voſtre facilité, fait peut-eſtre ſon crime.


ORMENE.


Quelque injuſte rigueur qu'il exerce enuers moy,
Ie me ſouuiens qu’il eſt mon eſpoux, & mon Roy.


A iij


6 L’AMOVR TIRANNIQVE,
CASSANDRE.


Il ſe doit ſouuenir de voſtre amour extreme,


Et qu’il vous doit aimer à l'eſgal de luy-meſme.


ORMENE.


Ie me dois ſouuenir au milieu de mes maux,


Et du pouuoir d'vn Prince, & du peu que ie vaux.


HECVBE.


Mais ſi voſtre intereſt n'excite point voſtre ame,
Combatez pour le ſien, & le ſauueZ blaſme.


ORMENE.


Il n'apartient qu'aux Dieux de conſeiller les Rois,


CASSANDRE.


Et les Dieux pour cela demandent voſtre vois.


ORMENE.


Ie ne puis me reſoudre à faſcher Tiridate.


HECVBE.


Ce n'eſt pas la raiſon, c'eſt l'amour qui vous flate.


L'amour eſt vn tyran dans les ieunes eſprits,


Dont les profonds reſpects excitent le meſpris.


TRAGI-COMEDIE. 7
ORMENE.


Non, non, ſi le Roy change il n'en eſt point blaſmable;
Pourquoy m'aimeroit-il? ie ne ſuis pas aimable;


CASSANDRE.


Et pourquoy vous conduire en ce triſte fejour?


ORMENE.


Par maxime d'Eſtat il ſouffre mon amour:


Il craint qu'eſtant abſent, vne femme irritée
Ne ſouſleue des gens dont elle eſt reſpectée;


Mais Ciel, qu'il connoiſt mal à quel point eſt chery,
Par la femme d'honneur vn illuſtre mary!
Malgré ſon changement, & ſon meſpris encore,


(Dieux ne m'eſcoutez point) mes filles, ie l'adore;


Et ie ne fay de vœux.....


HECVBE.


Madame, le voicy :


ORMENE.


Rentrons, ſon œil me dit que ie m'oſte d’icy.


8 L’AMOVR TIRANNIQVE,


DEVXIESME.


TIRIDATE, PHARNABASE.
TIRIDATE.


NFIN ie ſuis vainqueur, la gloire m'en¬
uironne;
Ie brille de l'eſclat d'vne couron¬
ne;


Toute la Capadoce eſt ſoumiſe à mes lois;
Et te m'en vay monter au Troſne de ſes Rois.
Cette derniere place eſtant preſque occupée,


Il faut prendre le ſceptre acquis par mon eſpée;
Et gouſter les douceurs, & le ſouuerain bien,


Que la victoire donne aux coeurs comme le mien.
Noſtre rare valeur a paßé comme vn foudre;
Les plus ſuperbes tours, ne ſont qu'vn peu de poudre;
Tout flefchit, tout ſe rend, & mes heureux projets
N’ont point eu d'ennemis, qui ne ſoient mes ſujets.
Vn


Il fort de ſa
Tente


TRAGI-COMEDIE. 9


Vn beau-pere inſolent eſt dans la ſeruitude,


Son fils attend de nom vn traitement plus rude;
Deja nous le tenons enclos de toutes parts,


Et ſes derniers efforts, dans ſes derniers ramparts,
Teſmoignent ſa foibleſſe, & ſon humeur altiere:
La ville d'Amaſie eſt vn beau Cimetiere;
C'eſt icy que mon bras atterre ſon orgueil;


Il en fait ſon aZile, & i'en fais ſon cercueil;


Il ſuccombe deſia ſous l'effort qui l'accable,


Les Beliers ont agi, la breſche eſt raiſonnable,


Et le premier aſſaut que ie m'en vay donner,
Acheue cette guerre, & me va couronner,


PHARNABASE.


La conqueſte ſi prompte eſt bien mal aſſeurée,


La fureur des torrens n'eſt iamais de durée:
Surprendre vn ennemy c'eſt (pour ne peint flatter)
Dérober la victoire, & non pas l’acheter.


Quand ſur la foy publique vn Prince ſe repoſe,
Qu'il n'a point de ſuiet de craindre aucune choſe,
Certes il eſt aiſé d’oprimer ſa valeur,


Et toute ſa prudence eſt courte en ce malheur.


TIRIDATE.


Vous offenſeZ vn Prince en diſant qu'il ſommeille:
Le rang de Souuerain veut que touſiours il veille;
Et qui s'aſſeure trop en ce qu'on luy promet,
Merite le malheur ou ſa faute le met.


B


10 L’AMOVR TIRANNIQVE,
PHARNABASE.


Seigneur, qui vous inſtruit en de telles maximes?
CroyeZ vous donc qu'un Roy doiue faire des crimes?
Et qu'il luy ſoit permis de violer ſa foy,


Comme n'eſtant plus homme, à cauſe qu'il eſt Roy ?


TIRIDATE.


Ceux qui tiennent vn rang de puiſſance infinie,
Sont inſtruits ſeulement par vn diuin Genie,


Qui fait touſiours ceder au cœur d'un Potentat,
Cette raiſon commune, à la raiſon d'Eſtat.


PHARNABASE.


Croyez, vous donc auoir la fortune proſpere,
Quand vous aureZ deſtruit vn innocent beau-pere?
Croyez vous bien franchir vn pas ſi dangereux?
Et qu'vne iniuſte guerre, ait vn ſuccez heureux?


TIRIDATE.


Ne iugez point des Rois, ame vulgaire & baſſe;
Ne les meſureZ pas auec vne autre race;


Pour les y comparer, ils ſont trop differens,


Les Rois ont des ſuiets, & n'ont point de parens.


PHARNABASE.


Mais ſupoſons enfin que l'on prenne Amaſie,
Vous verreZ ſur vos bras, & l'vne & l'autre Aſie;


TRAGI-COMEDIE. 11


Tous les Princes voiſins prenant part à l'affront;
Contre tant d'ennemis, que peut vn Roy de Pont?


TIRIDATE.


Mais que ne peut-il point? & que peuuent les autres?
Quels efforts ſuffiront à s'oppoſer aux noſtres?


El quel de mes voiſins oſera conceuoir
Le penſer ſeulement de choquer mon pouuoir?


Apres ce coup d'eſſay de ma force infinie,
Qu'on arme contre moy toute la Bithinie,
Et que le Frigien aide à mes ennemis,
Si ie veux tourner teſte, on les verra ſoumis.


Non, non, rien deſormais ne peut ternir ma gloire;
La victoire me ſuit, & tout ſuit la victoire:


Les ſujets d Oroſmane, & vaincus, & charmez,
Seruent contre celuy qui les auoit armeZ;
Du debris de ſon camp le mien ſe fortifie.


PHARNABASE.


Le vaincu peut tromper le vainqueur qui s'y fie.


TIRIDATE.


Sur le moindre ſoupcon, vne iuſte rigueur
Perdra tous les vaincus pour ſauuer le vainqueur.


PHARNABASE.


Vos gens auec douleur ſemblent porter les armes,
Quand ils verſent du ſang, ils reſpandẽt des larmes,


B ij


12 L'AMOVR TIRANNIQVE,


Et vous n'eſtes ſerui dans ce mauuais deſſein,


Que parce qu'vn ſujet doit tout au Souuerain.


TIRIDATE.


Soit qu'on me ſuiue icy, par amour, ou par force,
L'eſpoir d'vn grand butin, eſt vne belle amorce:


Et puis, leur volonté ne fait pas mes deſtins,
Ie ſuis Maiſtre, & mon bras ſçait punir les mutins.


PHARNABASE.


Eſprit du grand Hermon, ſi ton œil me regarde;


Si tu vois le depoſt que tu mis en ma garde;


Sois teſmoin qu'auiourd'huy ma voix a combatu,
Les ſentimens d'vn fils qui n'a pas ta vertu;
Et ſi l'ire des Dieux dans quelque temps l’accable,
Grand Prince, ſouuiens toy qu'il en fut ſeul coupable.


TIRIDATE.


Vous meſme. Pharnabaſe, ayeZ le ſouuenir
Qu'vn diſcours inſolent ſe peut faire punir.


Chacun vit à ſa mode dans l'heur que i'eſpere,


Ie ne me regle point au Regne de mon pere:


Ce qui fut bon pour luy, ſeroit mauuais pour moy;
En vn mot il regnoit, & ie penſe eſtre Roy.


Mais le faſcheux objet que le Deſtin m'enuoye!
Dieux par quelle raiſon ſouffrez-vous qu'il me voye?


TRAGI-COMEDIE.


13


SCENE


TROISIESME.


PHRAARTE, OROSMANE, deux GARDES,
TIRIDATE, PHARNABASE,


PHRAARTE.


EIGNEVR, il nous a dit qu'en cette


extremité,


Il deſiroit parler à voſtre Maieſté.


OROSMANE.


Impitoyable fils, ta haine eſt aſſouie;


Tu tiens en ton pouvoir, mon Eſtat & ma vie;
Et le ſort fauorable aux vœux du plus puiſſant,
A fouſtenu ton crime, & perdu l'innocent.


Il ſemble que les Dieux ont changé de nature,
Ou que tout icy bas n'aille qua l'aduenture,


Puis qu'on void l'iniuſtice en ce degré qu'elle eſt,
Et la vertu ſoumiſe à tout ce qui luy plaiſt.
B iij


14 L’AMOVR TIRANNIQVE,


Cette main, dont le bruit en ſa gloire naiſſante,
Voila des bords du Tybre, aux nuages du Xanthe;
Qui par tout ſurmonta les obſtacles offerts,


A laiſſé choir vn Sceptre, & s'eſt ſoumiſe aux fers:
Ta fraude, ie l'aduouë, a vaincu ma prudence;
I'ay commis vne faute, & i'en fais penitence;
Ie me conſume en vain en regrets ſuperflus;


N'es-tu pas ſatisſait? & que cherches-tu plus?
Veux tu bannir du monde vn innocent beau-frere?
Et parce que tu vois que le ſort m'eſt contraire,


Ton iniuſte fureur qui m'a tant outragé,


Veut-elle doublement affliger l'affligé?


Ne te ſuffit-il pas, inexorable Prince,


De m'auoir mis aux fers? deſolé la Prouince?
Et verſé tant de ſang, qui monte iuſqu'aux Cieux,
Pour demander vangeance à l'equité des Dieux?
Veux-tu donc qu'vn abiſme, apelle vn autre abiſ¬
me?


Et qu'vn crime en ton ame, apelle vn autre crime?
Ha! pardonne à Tigrane, il a trop enduré;
Laiſſe à ce pauure Prince vn aZile aſſuré;


Et ſans pourſuiure encor vn deſſein ſi funeſte,
Souffre que d'vn Royaume, vne vide luy reſte:
C'eſt bien la moindre part qu'vn fils y doit auoir:
Ainſi iamais le ſort n'esbranle ton pouuoir;
Ainſi le Ciel benin puiſſe oublier ta faute,


Et ta main conſeruer le Sceptre qu'elle m'oſte.


TRAGI-COMEDIE. 15


TIRIDATE.


Tiridate veut viure, ainſi qu'il a veſcu;
Ne vaincre qu'à demy, c'eſt n'auoir pas vaincu:
Tour arreſter mon bras, cette feinte eſt großiere:
Que l'ennemy ſe rende, ou morde la poußiere:


Et s'il veut obtenir quelque pitié de nous,


Qu'il quitte ſes ramparts, & paroiſſe à genoux.


OROSMANE.


Il feint d'y
reſuer.


Soit; pour faire ceder ſa fortune à la tienne,
Souffre que ie le voye, & que ie l'entretienne:


TIRIDATE.


Allez faire ranger mes gens de toutes parts,


Et qu'on le meine apres au pied de ces ramparts;


Faites ſommer ce fils de parler à ſon pere:


Mais ſi leur entretien n'eſt tel que ie l'eſpere,


Et que cet orgueilleux perfide en ſon deſſein,


Qu'on luy mette à l'inſtant vn poignard dans le ſein.
Phraarte, il ſuffira d'en faire bien la feinte;
Car ie veux ſeulement l'eſmouuoir par la crainte;
Si ſon fils ne ſe rend, ſans luy faire aucun mal,


Il le rap¬
pelle, & luy
parle bas.


Qu'on donne à l'heure meſme vn aſſaut general:


Il paroiſt ſur la Tour, alleZ en diligence
Preparer les moyens d'vne illuſtre vangeance:


Le voila, depeſchez, contenteZ mon eſprit,


Et ne manqueZ à rien de ce que i'ay preſcrit.


16 L'AMOVR TIRANNIQVE,


SCENE


QVATRIESME.


POLIXENE, TIGRANE,


POLIXENE.


Ils ſont ſur
vn Baſtion.


NFIN Seigneur, enfin, l'eſpoir nous


abandonne,


Et pour me conſeruer, vous perdez la
Couronne:


Ha! deſtourneZ ces yeux que ie voy tous en pleurs,
Du viſage fatal qui cauſe vos malheurs.
PriueZ-le, priueZ-le de cette grace inſigne;
Ne le regardeZ plus, puis qu'il en eſt indigne;
Ie trouue que chacun a droit de me blaſmer;


Mes yeux ont fait vn crime, en me faiſant aimer.
Mais Seigneur, dans l'eſtat ou le Deſtin nous
range.


Faites que voſtre main me puniſſe & vous vange.
Vous pouuez reſtablir voſtre premier bon-heur,


Et ſauuer voſtre Eſtat, en ſauuant mon honneur.


Accordez


TRAGI-COMEDIE. 17


AccordeZ moy la mort, ie n'attens autre choſe:
L’effet ſera deſtruit, ſi ton deſtruit la cauſe;
Et ce cruel Tiran qui ne cherche que moy,
Quand ie ne ſeray plus, deliurera le Roy.


N'eſcouteZ point, Seigneur, noſtre amour qui vous


flatte;


Ne ſongez, point à moy, penſeZ à Tiridate?


Et pour vous garantir d’vn monſtre furieux,
VeüilleZ hauſſer le bras, & deſtourner les yeux.


TIGRANE.


Ha! changez, de diſcours, ma chere Polixene,


Vous augmentez, mes pleurs, vous irritez, ma peine;
Cedons, cedons pluſtoſt à la fureur du ſort;


SuiueZ, ie le permets, le party du plus fort;
Separez, vos Deſtins de ceux d'vn miſerable;
Eſuités ſagement ſa perte inéuitable;


Et ſongés que la voſtre eſt le plus grand malheur,
Que l'on puiſſe adiouſter à ma iuſte douleur.


Que l’Eſtat ſoit perdu, que ma perte le ſuiue;
Qu'vn autre ſoit heureux, que Polixene viue;
Que de tous mes trauaux Tiridate ait le fruit;


C'eſt ce que ie demande aux Dieux qui m'ont dé¬
truit.


POLIXENE.


Quoy? vous croyeZ Seigneur, que ie ſois aſſeZ laſche
Pour ſuiure en ce malheur vn conſeil qui me faſche?
C


18 L’AMOVR TIRANNIQVE,


Il ſemble que mon cœur, comme vous le traittez,
Ne veüille prendre part qu'à vos felicitez!


Qu'il ne veut point courir vos diuerſes fortunes,
Et ſe donner la couche, & la tombe communes?
Non, non, croyeZ Seigneur, en cette extremité,


Ou le bon-heur, le Sceptre, & l'eſpoir m'eſt oſté,
Que nous ne cedons pointa la vertu d'vn autre;
Et que voſtre Deſtin ſera touſiours le noſtre.


TIGRANE.


O cœur vraiment Royal, ſeul bien d'vn affligé!


POLIXENE.


Vnique objet du mien, vous l'auez outragé:
Mais que veulent ces gens?


TRAGI-COMEDIE.


19


SCENE


CINQVIESME.


PHRAARTE, OROSMANE, DEVX
GARDES, TIGRANE, POLIXENE,


PHRAARTE.


Duancés vers la porte,
Pendant que ie feray ce que mon ordre porte.


O contrainte faſcheuſe ou ie ſuis obligé!
Ie te plains dans le cœur, pauure Prince affligé;
Mais ſi i'acheue en fin le deſſein que ie trame,
Phraarte en te ſauuant, ſe ſauuera de blaſme.
C'eſt le Roy mon Seigneur, qui me fait t'aduertir
De luy rendre la place, & d'en vouloir ſortir;
Car ſi tu ne le fais, conſulte, delibere;
I'ay le commandement de poignarder ton pere.


TIGRANE.


O Dieux! en quel eſtat me trouuay-ie en ce iour?
Que dois-ie deuenir? Nature, honneur, Amour,


C ij


Il parle à
ſes Soldats.


Il dit ces 4
vers bas.


Il hauſſe le
poignard.


20 L’AMOVR TIRANNIQVE,


Helas! qui de vous trois ſera pancher mon ame,
Sans me combler de peine, außi bien que de blaſme?
O Ciel trop rigoureux contre moy conjuré,
Voulez-vous que i'agiſſe en fils deſnaturé?
Mais außi vouleZ-vous que ie me rende infame,
Et que mes laſchetez abandonnent ma femme?
Et toy puiſſant Amour qui regnes dans mon cœur,
Pourras-tu bien te rendre, & ſouffrir vn vainqueur?
O Deſtins ennemis dont la rigueur m'opreſſe!
Quoy? faut-il perdre vn pere, ou bien vne Maiſtreſſe?
Et dans le triſte eſtat qui me met aux abois,
Croyez-vous qu'vn eſprit puiſſe faire ce choix?
Ouy, malgré mon amour, malgré ma jalouſie,
Inuiſible bourreau de noſtre fantaiſie,


La Nature l'emporte, & ce premier deuoir
Comme eſtant le plus iuſte, a le plus de pouuoir:
Arreſte mal-heureux, garde bien d'entreprendre
Ce deteſtable coup, puis que ie me veux rendre.


OROSMANE.


Tigrane, oſes-tu bien par crainte, ou par pitié,
Meſpriſer la vertu, pluſtoſt que l'amitié?
T'aurois-ie fait vn cœur capable de foibleſſe?
Oſes-tu prononcer ce diſcours qui me bleſſe?


Sçache que mon eſprit ne peut ſouffrir ta vois,


Qui veut faire vne injure au ſang de tant de Rois.
Parle, as-tu remarqué que i'aime aſſez la vie,
Pour craindre laſchement qu'elle me ſoit rauie?


TRAGI-COMEDIE. 21


Et crois tu dans l'eſtat ou te ſuis deuant toy,
Parce que i'ay des fers, que ie ne ſois plus Roy?
Non, des biens ſeulement la fortune ſe joüe;


Si tu n'es genereux, va, ie te deſauoüe.


TIGRANE.


Mais vous pouuoir ſauuer, & ne le faire pas!


OROSMANE.


Empeſche noſtre honte, & non pas mon treſpas.


TIGRANE.


Et quoy, i'aurois le cœur de vous voir rauir l'ame?


OROSMANE.


Regarde ſi ie tremble en voyant cette lame:


PHRAARTE.


Il feint de
le fraper


Ha! c'eſt trop!


TIGRANE.


Aſſaßin, arreſte ie me rends:


OROSMANE.


L'honneur te le deffend, & ie te le deffends:


Va mourir ſur la breſche où l'honneur te demande.


C iij


22 L'AMOVR TIRANNIQVE,
TIGRANE.


Me le commandez-vous?


OROSMANE.


Ouy, ie te le commande.


TIGRANE.


Il vous faut obeir:


OROSMANE.


Acheue, acheue moy:


PHRAARTE.


Le viſage des Rois imprime de l’effroy;


Il dit ce
vers à part.


Aux armes compagnons:


TIGRANE.


Aies Citoyens aux armes.


POLIXENE.


Dieux, eſpargnez le ſang, & payez-vous de larmes!


PHRAARTE.


Il regarde
derriere le
Theatre.


Courage mes amis, aduancez, aduancez;


VN GARDE.


La premiere Phalange eſt au bord des foſſez.


TRAGI-COMEDIE. 23
PHRAARTE.


A l'aſſaut.


TIGRANE.


A la mort,


OROSMANE.


Meurs en fils d'Oroſmane,
Comme ie vay mourir en pere de Tigrane.


Fin du premier Acte.


