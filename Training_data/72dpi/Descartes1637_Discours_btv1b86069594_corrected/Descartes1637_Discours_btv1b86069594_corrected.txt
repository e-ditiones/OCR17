DISCOURS


DE LA METHODE


Pour bien conduire ſa raiſon, & chercher
la verité dans les ſciences.


PLUS


LA DIOPTRIQVE.
LES METEORES.


ET


LA GEOMETRIE.


Qui ſont des eſſais de cete METHODE.


A LEYDE


De l’Imprimerie de IAN MAIRE.


Auec Priuilege.


DISCOURS 3
DE LA METHODE
Pour bien conduire ſa raiſon, & chercher
la verité dans les ſciences.


Si ce diſcours ſemble trop long pour eſtre tout leu en vne fois, on le pour¬
ra diſtinguer en ſix parties. Et en la premiere on trouvera diuerſes
conſiderations touchant les ſciences. En la ſeconde, les principales regles
de la Methode que l'Autheur a cherchée. En la 3, quelques vues de
celles de la Morale qu'il a tirée, de cete Methode. En la 4, les raiſons
par leſquelles il prouue l'exiſtence de Dieu, & de l'ame humaine, qui
ſont les fondemens de ſa Metaphyſique. En la 5, l'ordre des queſtions
de Phyſique qu'il a cherchées, & particulierement l'explication du
mouuement du cœur, & de quelques autres difficulteZ qui appartie¬
nent a la Medecine, puis auſſy la difference qui eſt entre noſtre ame &
celle des beſtes. Et en la derniere, quelles choſes il croit eſtre requiſes
pour aller plus auant en la recherche de la Nature qu'il n'a eſté, &
quelles raiſons l'ont fait eſcrire.


E bon ſens eſt la choſe du monde la
mieux partagée: car chaſcun penſe en
eſtre ſi bien pouruû, que ceux meſme qui
ſont les plus difficiles a contenter en tou¬
te autre choſe, n’ont point couſtume d’en
deſirer plus qu’ils en ont. En quoy il n’eſt pas vray ſem¬
blable que tous ſe trõpent: Mais plutoſt cela teſmoigne
que la puiſſance de bien iuger, & distinguer le vray
d’auec le faux, qui eſt proprement ce qu'on nomme le
bon sens, ou la raiſon, eſt naturellement eſgale en tous
les hommes; Et ainſi que la diuerſité de nos opinions ne
vient pas de ce que les vns ſont plus raiſonnables que les


PREMIERE
PARTIE.


a 2 autres.


4 Discours


autres, mais ſeulement de ce que nous conduiſons nos
penſées par diuerſes voyes, & ne conſiderons pas les meſ¬
mes choſes. Car ce n’eſt pas aſſez d’auoir l’eſprit bon,
mais le principal eſt de l’appliquer bien. Les plus grandes
ames ſont capables des plus grans vices, auſſy bien que
des plus grandes vertus: Et ceux qui ne marchent que
fort lentement peuuent auancer beaucoup d’auantage,
s’ils ſuiuent touſiours le droit chemin, que ne font ceux
qui courent, & qui s'en eſloignent.


Pour moy ie n'ay iamais preſumé que mon eſprit fuſt
en rien plus parfait que ceux du commun: meſme i’ay
ſouuent ſouhaité d’auoir la penſee auſſy prompte, ou
l’imagination auſſy nette & diſtincte, ou la memoire auſ¬
ſy ample, ou auſſy preſente, que quelques autres. Et ie
ne ſçache point de qualitez que celles cy, qui ſeruent a la
perfection de l’eſprit: car pour la raiſon, ou le ſens, d’au¬
tant qu’elle eſt la ſeule choſe qui nous rend hommes, &
nous diſtingue des beſtes ie veux croyre qu’elle eſt tou¬
te entiere en vn chaſcun; & ſuiure en cecy l’opinion
commune des Philoſophes, qui diſent qu’il n'y a du
plus & du moins qu’entre les accidens, & non point
entre les formes ou natures des indiuidus d’vne meſme
eſpece.


Mais ie ne craindray pas de dire que ie penſe auoir eu
beaucoup d’heur, de m’eſtre rencontré dés ma ieuneſſe
en certains chemins, qui m’ont conduit à des conſidera¬
tions & des maximes, dont i’ay formé vne Methode, par
laquelle il me ſemble que i’ay moyen d'augmenter par
degrez ma connoiſſance, & de l’eſleuer peu a peu au plus
haut point, auquel la mediocrité de mon eſprit & la cour¬
te du.


De La Méthode, 5


te durée de ma vie luy pourront permettre d’atteindre.
Car i'en ay deſia receuilly de tels fruits, qu’encore
qu’aux iugemens que ie fais de moymeſme, ie taſche
touſiours de pencher vers le coſté de la defiance, plutoſt
que vers celuy de la preſomption; & que regardant d’vn
œil de Philoſophe les diuerſes actions & entrepriſes de
tous les hommes, il n’y en ait quaſi aucune qui ne me
ſemble vaine & inutile, Ie ne laiſſe pas de receuoir vne
extreme ſatiſfaction du progrés que ie penſe auoir deſia
fait en la recherche de la verité, & de conceuoir de telles
eſperances pour l’auenir, que ſi entre les occupations des
hommes, purement hommes, il y en a quelqu'vne qui
ſoit ſolidement bonne & importante, i'oſe croyre que
c’eſt celle que iay choiſie.


Toutefois il ſe peut faire que ie me trompe. & ce n’eſt
peuteſtre qu’vn peu de cuiure & de verre que ie prens
pour de l’or & des diamans. Ie ſcay combien nous ſom¬
mes ſuiets a nous méprendre en ce qui nous touche; &
combien auſſy les iugemens de nos amis nous doiuent
eſtre ſuſpects, lorſqu'ils ſont en noſtre faueur. Mais ie
ſeray bien ayſe de faire voir en ce diſcours quels ſont les
chemins que iay ſuiuis, & d’y repreſenter ma vie com¬
me en vn tableau, affin que chaſcun en puiſſe iuger, &
qu’apprenant du bruit commun les opinions qu’on en
aura, ce ſoit vn nouueau moyen de m'inſtruire, que i’ad¬
iouſteray a ceux dont i’ay couſtume de me ſeruir.


Ainſi mon deſſein n’eſt pas d’enſeigner icy la Metho¬
de que chaſcun doit ſuiure pour bien conduire ſa raison:
mais ſeulement de faire voir en quelle forte i’ay taſché
de conduire la miene. Ceux qui ſe meſlent de donner


a 5 des


6 Discours.


des preceptes, ſe doiuent eſtimer plus habiles, que ceux
auſquels ils des donnent, & s’ils manquent en la moin¬
dre choſe, ils en ſont blaſmables. Mais ne propoſant cet
eſcrit, que comme vne histoire, ou ſi vous l’aymez mieux
que comme vne fable, en laquelle parmi quelques exem¬
ples qu’on peut imiter, on en trouuera peuteſtre auſſy
pluſieurs autres qu’on aura raiſon de ne pas ſuiure; i’eſpe¬
re qu’il ſera vtile a quelques vns, ſans eſtre nuiſible a per¬
ſonne, & que tous me ſçauront gré de ma franchiſe.


I’ay eſté nourri aux lettres dés mon enfance, & pour¬
ce qu’on me perſuadoit que par leur moyen on pouuoit
acquerir vne connoiſſance claire & aſſuree de tout ce qui
eſt vtile a la vie, i’auois vn extreme deſir de les appren¬
dre. Mais ſitoſt que i'eu acheué tout ce cours d’eſtudes,
au bout duquel on a couſtume d'eſtre receu au rang des
doctes, ie changay entierement d’opinion, car ie me
trouuois embaraſſé de tant de doutes & d’erreurs, qu’il
me ſembloit n’auoir fait autre profit en taſchant de m'in¬
struire; ſinon que i’auois découuert de plus en plus mon
ignorance. Et neanmoins i'eſtois en l’vne des plus cele¬
bres eſcholes de l’Europe, où ie penſois qu’il deuoit y
auoir de ſçauans hommes s'il y en auoit en aucun endroit
de la terre: I’y auois appris tout ce que les autres y ap¬
prenoient; & meſme ne m’eſtant pas contenté des scien¬
ces qu’on nous enſeignoit, i’auois parcouru tous les ſcien¬
ces, traitans de celles qu'on eſtime les plus curieuſes &
les plus rares, qui auoient pû tomber entre mes mains:
Auec cela ie ſçauois les iugemens que les autres faiſo¬
ient de moy; & ie ne voyois point qu’on m'eſtimaſt infe¬
rieur a mes condiſciples, bienqu’il y en euſt deſia entre


eux


De La Méthode. 7


eux quelques vns, qu’on deſtinoit a remplir les places de
nos maiſtres: Et enfin noſtre ſiecle me ſembloit auſſy
fleuriſſant, & auſſy fertile en bons eſprits, qu’ait eſté au¬
cun des precedens. Ce qui me faiſoit prendre la liberté,
de iuger par moy de tous les autres, & de penſer qu’il n’y
auoit aucune doctrine dans le monde qui fuſt telle, qu’on
m’auoit auparauant fait eſperer.


Ie ne laiſſois pas toutefois d’eſtimer les exercices, auſ¬
quels on s’occupe dans les eſcholes. Ie ſçauois que les
langues qu’on y apprent ſont neceſſaires pour l’intelli¬
gence des liures anciens; Que la gentilleſſe des fables
reueille l’eſprit; Que les actions memorables des hiſtoi¬
res le releuent, & qu’eſtant leuës auec diſcretion elles
aydent a former le iugement; Que la lecture de tous les
bons liures eſt comme vne conuerſation auec les plus
honneſtes gens des ſiecles paſſez, qui en ont eſté les au¬
theurs; & meſme vne conuerſation eſtudiée, en laquelle
ils ne nous découurent que les meilleures de leurs pen¬
ſées; Que l'Eloquence a des forces & des beautez in¬
comparables; Que la Poëſie a des delicateſſes & des
douceurs tres rauiſſantes; Que les Mathematiques ont
des inuentions tres ſubtiles, & qui peuuent beaucoup
ſeruir, tant a contenter les curieux, qu’a faciliter tous les
arts, & diminuer le trauail des hommes; Que les eſcris
qui traitent des meurs contienent pluſieurs enſeigne¬
mens, & pluſieurs exhortations a la vertu qui ſont fort
vtiles; Que la Theologie enſeigne a gaigner le ciel; Que
la Philoſophie donne moyen de parler vrayſemblable¬
ment de toutes choſes, & ſe faire admirer des moins
ſçauans; Que la Iuriſprudence, la Medecine, & les autres


ſcien¬


8 Discours.


ſciences apportent des honneurs & des richeſſes a ceux
qui les cultiuent; Et enfin qu'il eſt bon de les auoir tou¬
tes examinées, meſme les plus ſuperſtitieuſes & les plus
fauſſes, affin de connoiſtre leur iuſte valeur, & ſe garder
d’en eſtre trompé.


Mais ie croyois auoir deſia donné aſſez de tems aux
langues; & meſme auſſy a la lecture des liures anciens, &
a leurs hiſtoires, & a leurs fables. Car c’eſt quaſi le meſ¬
me de conuerſer auec ceux des autres ſiecles, que de
voyager. Il eſt bon de ſçauoir quelque choſe des meurs
de diuers peuples, affin de iuger des noſtres plus saine¬
ment, & que nous ne penſions pas que tout ce qui eſt
contre nos modes ſoit ridicule, & contre raiſon; ainſi
qu'ont couſtume de faire ceux qui n’ont rien vû: Mais
lorſqu'on employe trop de tems a voyaſger on deuient
enfin eſtranger en ſon païs; & lorſqu'on eſt trop curieux
des choſes qui ſe pratiquoient aux ſiecles paſſez, on de¬
meure ordinairement fort ignorant de celles qui ſe pra¬
tiquent en cetuycy. Outre que les fables font imaginer
pluſieurs euenemens comme poſſibles qui ne le ſont
point; Et que meſme les hiſtoires les plus fideles, ſi elles
ne changent ny n’augment la valeur des choſes pour les
rendre plus dignes d’eſtre leuës, au moins en omettent
elles preſque touſiours les plus baſſes & moins illuſtres
circonſtances, d’où vient que le reſte ne paroiſt pas tel
qu’il eſt, & que ceux qui reglent leurs meurs par les
exemples qu’ils en tirent, ſont ſuiets a tomber dans les
extrauagances des Paladins de nos romans, & a conce¬
uoir des deſſeins qui passent leurs forces.


I’eſtimois fort l’Eloquence; & i'eſtois amoureux de la


Poëſie:


De La Methode. 9


Poëſie: Mais ie penſois que l’vne & l’autre eſtoient des
dons de l’eſprit, plutoſt que des fruits de l’eſtude. Ceux
qui ont le raiſonnement le plus fort, & qui digerent le
mieux leurs penſées affin de les rendre claires & intelli¬
gibles, peuuent toujours le mieux perſuader ce qu’ils
propoſent, encore qu’ils ne parlaſſent que bas Breton, &
qu’ils n’euſſent jamais apris de Rhetorique : Et ceux qui
ont les inuentions les plus agreables & qui les ſçauent
exprimer auec le plus d’ornement & de douceur ne lair¬
roient pas d'eſtre les meilleurs Poëtes, encore que l’art
Poëtique leur fuſt inconnu.


Ie me plaiſois ſur tout aux Mathematiques, a cauſe de
la certitude & de l’euidence de leurs raiſons, mais ie ne
remarquois point encore leur vray vſage, & penſant
qu'elles ne ſeruoient qu’aux arts Mechaniques, ie m’eſ¬
tonnois de ce que leurs fondemens eſtans ſi fermes & ſi
ſolides, on n’auoit rien baſti deſſus de plus releué. Com¬
me au contraire ie comparois les eſcris des anciens
payens qui traitent des meurs, à des palais fort ſuperbes,
& fort magnifiques, qui n’eſtoient baſtis que ſur du ſa¬
ble, & ſur de la bovë; Ils eſleuent fort haut les vertus, &
les font paroiſtre eſtimables par deſſus toutes des choſes
qui ſont au monde, mais ils n’enſeignent pas aſſez a les
connoiſtre, & ſouuent ce qu'ils appelent d’vn ſi beau
nom n’eſt qu'vne inſenſibilité, ou vn orgueil, ou vn deſe¬
ſpoir, ou vn parricide.


Ie reuerois noſtre Theologie, & pretendois autant
qu’aucun autre a gaigner le ciel; mais ayant apris com¬
me choſe tres aſſurée, que le chemin n’en eſt pas moins
ouuert aux plus ignorans qu’aux plus doctes, & que les
b veritez


10 Discours.
veritez reuelées qui y conduiſent, ſont au deſſus de no¬
ſtre intelligence, ie n’euſſe oſe les ſoumettre à la foibleſ¬
ſe de mes raiſonnemens, & ie penſois que pour entre¬
prendre de les examiner, & y reuſſir, il eſtoit beſoin
d’auoir quelque extrordinaire aſſiſtence du ciel, &
d’eſtre plus qu’homme.


Ie ne diray rien de la Philoſophie, ſinon que voyant
qu’elle a eſté cultiuée par les plus excellens eſprits qui
ayent veſcu depuis pluſieurs ſiecles, & que neanmoins


il ne s'y trouue encore aucune choſe dont on ne diſpute,
& par conſequent qui ne ſoit douteuſe, ie n'auois point
aſſés de preſomption pour eſperer d'y rencontrer mieux
que les autres; Et que conſiderant combien il peut y
auoir de diuerſes opinions touchant vne meſme matie¬
re, qui ſoient ſouſtenuës par des gens doctes, sans qu’il y
en puiſſe auoir iamais plus d'vne ſeule qui ſoit vraye, ie
reputois preſque pour faux tout ce qui n'eſtoit que vray¬
ſemblable.


Puis pour les autres ſciences d’autant qu’elles emprun¬
tent leurs principes de la Philoſophie, ie iugeois qu’on
ne pouuoit auoir rien baſti qui fuſt ſolide, ſur des fonde¬
mens ſi peu fermes; Et ny l’honneur, ny le gain qu'elles
promettent, n’eſtoient ſuffiſans, pour me conuier à les
apprendre; Car ie ne me ſentois point, graces a Dieu, de
condition, qui m’obligeaſt a faire vn meſtier de la ſcien¬
ce, pour la ſoulagement de ma fortune; Et quoy que ie
ne fiſſe pas profeſſion de meſpriſer la gloire en Cynique,
ie faiſois neanmoins fort peu d'eſtat de celle que ie
n’eſperois point pouuoir acquerir qu’a faux titres. Et
enfin pour les manuuaiſes doctrines, ie penſois deſia con¬
noiſtre


De La Metrtode. 11


noiſtre aſſés qu’elles valoient, pour n’eſtre plus ſuiet a
eſtre trompé, ny par les promeſſes d’vn Alchemiſte, ny
par les predictions d’vn Aſtrologue, ny par les impoſtu¬
res d’vn Magicien, ny par les artifices ou la venterie
d’aucun de ceux qui ſont profeſſion de ſçauoir plus qu’ils
ne ſçauent.


C’eſt pourquoy ſitoſt que l’aage me permit de ſortir
de la ſuietion de mes Precepteurs, ie quittay entiere¬
ment l’eſtude des lettres. Et me reſoluant de ne cher¬
cher plus d’autre ſcience, que celle qui ſe pourroit trou¬
uer en moymeſme, oubien dans le grand liure du mon¬
de, I'employay le reſte de ma ieuneſſe à voyager, à voir
des cours, & des armées, à frequenter des gens de diuer¬
ſes humeurs & conditions, à receuillir diuerſes experi¬
ences, à m'éſprouuer moymefme dans les rencontres que
la fortune me propoſoit, & partout à faire telle reflexion
ſur les choſes qui ſe preſentoient que i’en puſſe tirer
quelque profit. Car il me ſembloit que ie pourrois ren¬
contrer beaucoup plus de verité dans les raiſonnemens
que chaſcun fait, touchant les affaires qui luy importent,
& dont l’euenement le doit punir bientoſt aprés s’il a mal
iugé; que dans ceux que fait vn homme de lettres dans
ſon cabinet touchant des speculations qui ne produiſent
aucun effect, & qui ne luy font d’autre conſequence, ſi¬
non que peuteſtre il en tirera d’autant plus de vanité
qu’elles ſeront plus eſloignées du ſens commun: a cauſe
qu’il aura deu employer d’autant plus d’eſprit & d’arti¬
fice à taſcher de les rendre vrayſemblables. Et i’auois
touſiours vn extreme deſir d’apprendre a diſtinguer
le vray d’auec le faux, pour voir clair en mes actions,


b 2 &


12 DISCOURS


& marcher auec aſſurance en cete vie.


Il eſt vray que pendant que ie ne faiſois que conſide¬
rer les meurs des autres hommes, ie n'y trouuois gueres
dequoy m’aſſurer; & que i’y remarquois quaſi autant de
diuerſité que i’auois fait auparauant entre les opinions
des Philoſophos. En ſorte que le plus grand profit que
i’en retirois, eſtoit que voyant pluſieurs choſes, qui bien¬
qu’elles nous ſemblent fort extrauagantes & ridicules,
ne laiſſent pas d’eſtre communement receuës & approu¬
uées par d'autres grans peuples, i'apprenois a ne rien
croire trop fermement de ce qui ne m'auoit eſté perſua¬
dé que par l’exemple & par la couſtume: Et ainſi ie me
deliurois peu a peu de beaucoup d’erreurs, qui peuuent
offuſquer noſtre lumiere naturelle, & nous rendre moins
capables d’entendre raiſon. Mais aprés que i’eu employé
quelques années a eſtudier ainſi dans le liure du monde,
& a taſcher d’acquerir quelque experience, ie pris vn
iour reſolution d’eſtudier auſſy en moymeſme, & d’em¬
ployer toutes les forces de mon eſprit a choyſir les che¬
mins que ie deuois ſuiure. Ce qui me reuſſit beaucoup
mieux, ce me ſemble, que ſi ie ne me fuſſe iamais eſloi¬
gné, ny de mon païs, ny de mes liures.


I’étois alors en Allemaigne ou l’occaſion des guerres
qui n'y ſont pas encore finies m’auoit appelé, & comme
ie retournois du couronnement de l’Empereur vers l’ar¬
mée, le commencement de l’hyuer m’areſta en vn quar¬
tier ou ne trouuant aucune conuerſation qui me diuer¬
tiſt, & n’ayant d’ailleurs par bonheur aucuns ſoins ny
paſſions qui me troublaſſent, ie demeurois tout le iour
enfermé ſeul dans vn poëſle, ou i’auois tout loyſir de


Secõde
partie.


m’en¬


De La Methode.


13


m’entretenir de mes penſées. Entre leſqu’elles l’vne des
premieres, fut que ie m’auiſay de conſiderer, que ſou¬
uent il n’y a pas tant de perfection dans les ouurages
compoſez de pluſieurs pieces, & faits de la main de di¬
uers maiſtres, qu’en ceux auſquels vn ſeul a trauaillé.
Ainſi voit on que les baſtimens qu’vn ſeul Architecte a
entrepris & acheuez, ont couſtume d’eſtre plus beaux &
mieux ordonnez, que ceux que pluſieurs ont taſché de
racommoder, en faiſant ſeruir de vieilles murailles qui
auoient eſté baſties a d’autres fins. Ainſi ces ancienes
citez, qui n’ayant eſté au commencement que des bour¬
gades, ſont deuenuës par ſucceſſion de tems de grandes
villes, ſont ordinairement ſi mal compaſſées, au pris de
ces places regulieres qu’vn Ingenieur trace a ſa fantaiſie
dans vne plaine, qu’encore que conſiderant leurs edifi¬
ces chaſcun a part on y trouue ſouuent autant ou plus
d’art qu’en ceux des autres; toutefois a voir comme ils
ſont arrangez, icy vn grand, là vn petit, & comme ils
rendent les rues courbées & ineſgales, on diroit que c’eſt
plutoſt la fortune, que la volonté de quelques hommes
vſans de raiſon, qui les a ainſi diſpoſez. Et ſi on conſide¬
re qu’il y a eu neanmoins de tout tems quelques offi¬
ciers, qui ont eu charge de prendre garde aux baſtimens
des particuliers, pour les faire ſeruir a l’ornement du pu¬
blic; on connoiſtra bien qu’il eſt malayſé, en ne trauail¬
lant que ſur les ouurages d’autruy, de faire des choſes
fort accomplies. Ainſi ie m’imaginay que les peuples,
qui ayant eſté autrefois demiſauuages, & ne s'eſtant ci¬
uilisez que peu a peu, n’ont fait leurs loix qu’a meſure
que l'incommodité des crimes & des querelles les y a
b 3 con¬


14 Discours.


contrains, ne ſçauroient eſtre ſi bien policez, que ceux
qui dés le commencement qu’ils ſe ſont aſſemblez, ont
obſerué les conſtitutions de quelque prudent Legiſla¬
teur. Comme il eſt bien certain que l’Eſtat de la vraye
religion, dont Dieu ſeul a fait les ordonnances, doit eſtre
incomparablement mieux reglé que tous les autres. Et
pour parler des choſes humaines, ie croy que ſi Sparte a
eſté autrefois tres floriſſante, ce n’a pas eſté à cauſe de
la bonté de chaſcune de ſes loix en particulier, vû que
pluſieurs eſtoient fort eſtranges, & meſme contraires
aux bonnes meurs, mais a cauſe que n’ayant eſté inuen¬
tées que par vn ſeul, elles tendoient toutes a meſme fin.
Et ainſi ie penſay que les ſciences des liures au moins cel¬
les dont les raiſons ne ſont que probables, & qui n’ont au¬
cunes demonſtrations, s’eſtant compoſées & groſſies
peu a peu des opiniõs de pluſieurs diuerſes perſonnes, ne
ſont point, ſi approchantes de la verité, que les ſimples
raiſonnemens que peut faire naturellement vn hõme de
bon ſens touchant les choſes qui ſe preſentent. Et ainſi
encore ie penſay, que pourceque nous auons tous eſté
enfans auant que d’eſtre hommes, & qu'il nous a fallu
longtems eſtre gouuernez par nos appetis & nos Prece¬
pteurs, qui eſtoient ſouuent contraires les vns aux au¬
tres, & qui ny les vns ny les autres ne nous conſeilloient
peut eſtre pas touſiours le meilleur, Il eſt preſq; impoſſi¬
ble que nos iugemens ſoient ſi purs, ny ſi ſolides qu’ils au¬
raient eſté, ſi nous auions eu l’vſage entier de no¬
ſtre raiſon dés le point de noſtre naiſſance, & que nous
n’euſſions jamais eſté conduits que par elle.


Il eſt vray que nous ne voyons point qu’on iette par


terre


De La Méthode. 15


terre toutes les maiſons d’vne ville, pour le ſeul deſſein
de les refaire d’autre façon; & d’en rendre les ruës plus
belles; mais on voit bien que pluſieurs font abatre les leur
pour les rebaſtir, & que meſme quelquefois ils y ſont
contrains, quand elles ſont en danger de tomber d’elles
meſmes, & que les fondemens n’en ſont pas bien fermes.
A l’exemple dequoy ie me perſuaday, qu’il n’y auroit
veritablement point d’apparence, qu’vn particulier fiſt
deſſein de reformer vn Eſtat, en y changeant tout dés les
fondemens, & en le renuerſant pour le redreſſer; Ny,
meſme auſſy de reformer le cors des ſciences, ou l’ordre
eſtabli dans les eſcholes pour les enſeigner. Mais que
pour toutes les opinions que i’auois receuës iuſques alors
en ma creance, ie ne pouuois mieux faire que d’entre¬
prendre vne bonne fois de les en oſter, affin d’y en re¬
mettre par apres, ou d'autres meilleures, oubien les meſ¬
mes, lorſque ie les aurois aiuſtées au niueau de la raiſon.
Et ie creu fermement que par ce moyen ie reuſſirois a
conduire ma vie beaucoup mieux, que ſi ie ne batiſſois
que ſur de vieux fondemens, & que ie ne m’appuiaſſe
que ſur les principes que ie m’eſtois laiſſé perſuader en
ma ieuneſſe, ſans auoir jamais examiné s’ils eſtoient
vrais. Car bienque ie remarquaſſe en cecy diuerſes diffi¬
cultez, elles n’eſtoient point toutefois ſans remede, ny


comparables a celles qui ſe trouuent en la reformation
des moindres choſes qui touchent le public. Ces grans
cors ſont trop malayſez à releuer eſtant abatus, ou meſ¬
me a retenir eſtant esbranſlez, & leurs cheutes ne peu¬
uent eſtre que tres rudes. Puis pour leurs imperfections,
s'ils en ont, comme la ſeule diuerſité qui eſt entre eux


ſuffit


